## Chapter 1

<sup>1</sup> Παῦλος καὶ Σιλουανὸς καὶ Τιμόθεος τῇ ἐκκλησίᾳ Θεσσαλονικέων ἐν θεῷ πατρὶ ἡμῶν καὶ κυρίῳ Ἰησοῦ χριστῷ·
<sup>2</sup> χάρις ὑμῖν καὶ εἰρήνη ἀπὸ θεοῦ πατρὸς ἡμῶν<sup>a</sup> καὶ κυρίου Ἰησοῦ χριστοῦ.

<sup>3</sup> Εὐχαριστεῖν ὀφείλομεν τῷ θεῷ πάντοτε περὶ ὑμῶν, ἀδελφοί, καθὼς ἄξιόν ἐστιν, ὅτι ὑπεραυξάνει ἡ πίστις ὑμῶν, καὶ πλεονάζει ἡ ἀγάπη ἑνὸς ἑκάστου πάντων ὑμῶν εἰς ἀλλήλους·
<sup>4</sup> ὥστε ἡμᾶς<sup>b</sup> αὐτοὺς ἐν ὑμῖν καυχᾶσθαι<sup>c</sup> ἐν ταῖς ἐκκλησίαις τοῦ θεοῦ ὑπὲρ τῆς ὑπομονῆς ὑμῶν καὶ πίστεως ἐν πᾶσιν τοῖς διωγμοῖς ὑμῶν καὶ ταῖς θλίψεσιν αἷς ἀνέχεσθε·
<sup>5</sup> ἔνδειγμα τῆς δικαίας κρίσεως τοῦ θεοῦ, εἰς τὸ καταξιωθῆναι ὑμᾶς τῆς βασιλείας τοῦ θεοῦ, ὑπὲρ ἧς καὶ πάσχετε·
<sup>6</sup> εἴπερ δίκαιον παρὰ θεῷ ἀνταποδοῦναι τοῖς θλίβουσιν ὑμᾶς θλίψιν,
<sup>7</sup> καὶ ὑμῖν τοῖς θλιβομένοις ἄνεσιν μεθ’ ἡμῶν, ἐν τῇ ἀποκαλύψει τοῦ κυρίου Ἰησοῦ ἀπ’ οὐρανοῦ μετ’ ἀγγέλων δυνάμεως αὐτοῦ,
<sup>8</sup> ἐν πυρὶ φλογός, διδόντος ἐκδίκησιν τοῖς μὴ εἰδόσιν θεόν, καὶ τοῖς μὴ ὑπακούουσιν τῷ εὐαγγελίῳ τοῦ κυρίου ἡμῶν<sup>d</sup> Ἰησοῦ·
<sup>9</sup> οἵτινες δίκην τίσουσιν, ὄλεθρον αἰώνιον ἀπὸ προσώπου τοῦ κυρίου καὶ ἀπὸ τῆς δόξης τῆς ἰσχύος αὐτοῦ,
<sup>10</sup> ὅταν ἔλθῃ ἐνδοξασθῆναι ἐν τοῖς ἁγίοις αὐτοῦ, καὶ θαυμασθῆναι ἐν πᾶσιν τοῖς πιστεύσασιν ὅτι ἐπιστεύθη τὸ μαρτύριον ἡμῶν ἐφ’ ὑμᾶς ἐν τῇ ἡμέρᾳ ἐκείνῃ.
<sup>11</sup> Εἰς ὃ καὶ προσευχόμεθα πάντοτε περὶ ὑμῶν, ἵνα ὑμᾶς ἀξιώσῃ τῆς κλήσεως ὁ θεὸς ἡμῶν, καὶ πληρώσῃ πᾶσαν εὐδοκίαν ἀγαθωσύνης καὶ ἔργον πίστεως ἐν δυνάμει·
<sup>12</sup> ὅπως ἐνδοξασθῇ τὸ ὄνομα τοῦ κυρίου ἡμῶν<sup>e</sup> Ἰησοῦ ἐν ὑμῖν, καὶ ὑμεῖς ἐν αὐτῷ, κατὰ τὴν χάριν τοῦ θεοῦ ἡμῶν καὶ κυρίου Ἰησοῦ χριστοῦ.

> - <sup>a</sup> 2. N ἡμῶν ⇒ [ἡμῶν]
> - <sup>b</sup> 4. N ἡμᾶς αὐτοὺς ⇒ αὐτοὺς ἡμᾶς
> - <sup>c</sup> 4. N καυχᾶσθαι ⇒ ἐγκαυχᾶσθαι
> - <sup>d</sup> 8. B Ἰησοῦ ⇒ Ἰησοῦ χριστοῦ
> - <sup>e</sup> 12. B ἡμῶν Ἰησοῦ ⇒ ἡμῶν Ἰησοῦ χριστοῦ

## Chapter 2

<sup>1</sup> Ἐρωτῶμεν δὲ ὑμᾶς, ἀδελφοί, ὑπὲρ τῆς παρουσίας τοῦ κυρίου ἡμῶν Ἰησοῦ χριστοῦ, καὶ ἡμῶν ἐπισυναγωγῆς ἐπ’ αὐτόν,
<sup>2</sup> εἰς τὸ μὴ ταχέως σαλευθῆναι ὑμᾶς ἀπὸ τοῦ νοός, μήτε<sup>a</sup> θροεῖσθαι, μήτε διὰ πνεύματος, μήτε διὰ λόγου, μήτε δι’ ἐπιστολῆς ὡς δι’ ἡμῶν, ὡς ὅτι ἐνέστηκεν ἡ ἡμέρα τοῦ χριστοῦ·<sup>b</sup> 
<sup>3</sup> μή τις ὑμᾶς ἐξαπατήσῃ κατὰ μηδένα τρόπον· ὅτι ἐὰν μὴ ἔλθῃ ἡ ἀποστασία πρῶτον, καὶ ἀποκαλυφθῇ ὁ ἄνθρωπος τῆς ἁμαρτίας,<sup>c</sup> ὁ υἱὸς τῆς ἀπωλείας,
<sup>4</sup> ὁ ἀντικείμενος καὶ ὑπεραιρόμενος ἐπὶ πάντα λεγόμενον θεὸν ἢ σέβασμα, ὥστε αὐτὸν εἰς τὸν ναὸν τοῦ θεοῦ ὡς<sup>d</sup> θεὸν καθίσαι, ἀποδεικνύντα ἑαυτὸν ὅτι ἐστὶν θεός.
<sup>5</sup> Οὐ μνημονεύετε ὅτι ἔτι ὢν πρὸς ὑμᾶς, ταῦτα ἔλεγον ὑμῖν;
<sup>6</sup> Καὶ νῦν τὸ κατέχον οἴδατε, εἰς τὸ ἀποκαλυφθῆναι αὐτὸν ἐν τῷ ἑαυτοῦ καιρῷ.
<sup>7</sup> Τὸ γὰρ μυστήριον ἤδη ἐνεργεῖται τῆς ἀνομίας· μόνον ὁ κατέχων ἄρτι, ἕως ἐκ μέσου γένηται,
<sup>8</sup> καὶ τότε ἀποκαλυφθήσεται ὁ ἄνομος, ὃν ὁ κύριος ἀναλώσει<sup>e</sup> τῷ πνεύματι τοῦ στόματος αὐτοῦ, καὶ καταργήσει τῇ ἐπιφανείᾳ τῆς παρουσίας αὐτοῦ·
<sup>9</sup> οὗ ἐστὶν ἡ παρουσία κατ’ ἐνέργειαν τοῦ Σατανᾶ ἐν πάσῃ δυνάμει καὶ σημείοις καὶ τέρασιν ψεύδους,
<sup>10</sup> καὶ ἐν πάσῃ ἀπάτῃ τῆς<sup>f</sup> ἀδικίας ἐν τοῖς ἀπολλυμένοις, ἀνθ’ ὧν τὴν ἀγάπην τῆς ἀληθείας οὐκ ἐδέξαντο εἰς τὸ σωθῆναι αὐτούς.
<sup>11</sup> Καὶ διὰ τοῦτο πέμψει<sup>g</sup> αὐτοῖς ὁ θεὸς ἐνέργειαν πλάνης, εἰς τὸ πιστεῦσαι αὐτοὺς τῷ ψεύδει·
<sup>12</sup> ἵνα κριθῶσιν πάντες οἱ μὴ πιστεύσαντες τῇ ἀληθείᾳ, ἀλλ’<sup>h</sup> εὐδοκήσαντες ἐν τῇ ἀδικίᾳ.

<sup>13</sup> Ἡμεῖς δὲ ὀφείλομεν εὐχαριστεῖν τῷ θεῷ πάντοτε περὶ ὑμῶν, ἀδελφοὶ ἠγαπημένοι ὑπὸ κυρίου, ὅτι εἵλετο<sup>i</sup> ὑμᾶς ὁ θεὸς ἀπ’<sup>j</sup> ἀρχῆς εἰς σωτηρίαν ἐν ἁγιασμῷ πνεύματος, καὶ πίστει ἀληθείας·
<sup>14</sup> εἰς ὃ ἐκάλεσεν<sup>k</sup> ὑμᾶς διὰ τοῦ εὐαγγελίου ἡμῶν, εἰς περιποίησιν δόξης τοῦ κυρίου ἡμῶν Ἰησοῦ χριστοῦ.
<sup>15</sup> Ἄρα οὖν, ἀδελφοί, στήκετε, καὶ κρατεῖτε τὰς παραδόσεις ἃς ἐδιδάχθητε, εἴτε διὰ λόγου, εἴτε δι’ ἐπιστολῆς ἡμῶν.

<sup>16</sup> Αὐτὸς δὲ ὁ κύριος ἡμῶν Ἰησοῦς χριστός, καὶ ὁ<sup>l</sup> θεὸς καὶ πατὴρ ἡμῶν ὁ ἀγαπήσας ἡμᾶς, καὶ δοὺς παράκλησιν αἰωνίαν καὶ ἐλπίδα ἀγαθὴν ἐν χάριτι,
<sup>17</sup> παρακαλέσαι ὑμῶν τὰς καρδίας, καὶ στηρίξαι ὑμᾶς<sup>m</sup> ἐν παντὶ λόγῳ καὶ ἔργῳ ἀγαθῷ.

> - <sup>a</sup> 2. N μήτε θροεῖσθαι ⇒ μηδὲ θροεῖσθαι
> - <sup>b</sup> 2. N χριστοῦ ⇒ κυρίου
> - <sup>c</sup> 3. N ἁμαρτίας ⇒ ἀνομίας
> - <sup>d</sup> 4. N ὡς θεὸν ⇒ -
> - <sup>e</sup> 8. N ἀναλώσει ⇒ [Ἰησοῦς]ἀνελεῖ
> - <sup>f</sup> 10. N τῆς ἀδικίας ἐν ⇒ ἀδικίας
> - <sup>g</sup> 11. N πέμψει ⇒ πέμπει
> - <sup>h</sup> 12. N ἀλλ’ εὐδοκήσαντες ἐν ⇒ ἀλλὰ εὐδοκήσαντες
> - <sup>i</sup> 13. N εἵλετο ⇒ εἵλατο
> - <sup>j</sup> 13. N ἀπ’ ἀρχῆς ⇒ ἀπαρχὴν
> - <sup>k</sup> 14. N ἐκάλεσεν ⇒ [καὶ]ἐκάλεσεν
> - <sup>l</sup> 16. N ὁ θεὸς καὶ ⇒ [ὁ]θεὸς ὁ
> - <sup>m</sup> 17. N ὑμᾶς ἐν παντὶ λόγῳ καὶ ἔργῳ ⇒ ἐν παντὶ ἔργῳ καὶ λόγῳ

## Chapter 3

<sup>1</sup> Τὸ λοιπόν, προσεύχεσθε, ἀδελφοί, περὶ ἡμῶν, ἵνα ὁ λόγος τοῦ κυρίου τρέχῃ καὶ δοξάζηται, καθὼς καὶ πρὸς ὑμᾶς,
<sup>2</sup> καὶ ἵνα ῥυσθῶμεν ἀπὸ τῶν ἀτόπων καὶ πονηρῶν ἀνθρώπων· οὐ γὰρ πάντων ἡ πίστις.
<sup>3</sup> Πιστὸς δέ ἐστιν ὁ κύριος, ὃς στηρίξει ὑμᾶς καὶ φυλάξει ἀπὸ τοῦ πονηροῦ.
<sup>4</sup> Πεποίθαμεν δὲ ἐν κυρίῳ ἐφ’ ὑμᾶς, ὅτι ἃ παραγγέλλομεν ὑμῖν,<sup>a</sup> καὶ ποιεῖτε καὶ ποιήσετε.
<sup>5</sup> Ὁ δὲ κύριος κατευθύναι ὑμῶν τὰς καρδίας εἰς τὴν ἀγάπην τοῦ θεοῦ, καὶ εἰς τὴν ὑπομονὴν τοῦ χριστοῦ.

<sup>6</sup> Παραγγέλλομεν δὲ ὑμῖν, ἀδελφοί, ἐν ὀνόματι τοῦ κυρίου ἡμῶν<sup>b</sup> Ἰησοῦ χριστοῦ, στέλλεσθαι ὑμᾶς ἀπὸ παντὸς ἀδελφοῦ ἀτάκτως περιπατοῦντος, καὶ μὴ κατὰ τὴν παράδοσιν ἣν παρέλαβον<sup>c</sup> παρ’ ἡμῶν.
<sup>7</sup> Αὐτοὶ γὰρ οἴδατε πῶς δεῖ μιμεῖσθαι ἡμᾶς· ὅτι οὐκ ἠτακτήσαμεν ἐν ὑμῖν,
<sup>8</sup> οὐδὲ δωρεὰν ἄρτον ἐφάγομεν παρά τινος, ἀλλ’ ἐν κόπῳ καὶ μόχθῳ, νύκτα<sup>d</sup> καὶ ἡμέραν ἐργαζόμενοι, πρὸς τὸ μὴ ἐπιβαρῆσαί τινα ὑμῶν·
<sup>9</sup> οὐχ ὅτι οὐκ ἔχομεν ἐξουσίαν, ἀλλ’ ἵνα ἑαυτοὺς τύπον δῶμεν ὑμῖν εἰς τὸ μιμεῖσθαι ἡμᾶς.
<sup>10</sup> Καὶ γὰρ ὅτε ἦμεν πρὸς ὑμᾶς, τοῦτο παρηγγέλλομεν ὑμῖν ὅτι εἴ τις οὐ θέλει ἐργάζεσθαι, μηδὲ ἐσθιέτω.
<sup>11</sup> Ἀκούομεν γάρ τινας περιπατοῦντας ἐν ὑμῖν ἀτάκτως, μηδὲν ἐργαζομένους, ἀλλὰ περιεργαζομένους.
<sup>12</sup> Τοῖς δὲ τοιούτοις παραγγέλλομεν καὶ παρακαλοῦμεν διὰ<sup>e</sup> τοῦ κυρίου ἡμῶν Ἰησοῦ χριστοῦ, ἵνα μετὰ ἡσυχίας ἐργαζόμενοι τὸν ἑαυτῶν ἄρτον ἐσθίωσιν.
<sup>13</sup> Ὑμεῖς δέ, ἀδελφοί, μὴ ἐκκακήσητε<sup>f</sup> καλοποιοῦντες.
<sup>14</sup> Εἰ δέ τις οὐχ ὑπακούει τῷ λόγῳ ἡμῶν διὰ τῆς ἐπιστολῆς, τοῦτον σημειοῦσθε, καὶ<sup>g</sup> μὴ συναναμίγνυσθε αὐτῷ, ἵνα ἐντραπῇ,
<sup>15</sup> καὶ μὴ ὡς ἐχθρὸν ἡγεῖσθε, ἀλλὰ νουθετεῖτε ὡς ἀδελφόν.

<sup>16</sup> Αὐτὸς δὲ ὁ κύριος τῆς εἰρήνης δῴη ὑμῖν τὴν εἰρήνην διὰ παντὸς ἐν παντὶ τρόπῳ. Ὁ κύριος μετὰ πάντων ὑμῶν.

<sup>17</sup> Ὁ ἀσπασμὸς τῇ ἐμῇ χειρὶ Παύλου, ὅ ἐστιν σημεῖον ἐν πάσῃ ἐπιστολῇ· οὕτως γράφω.
<sup>18</sup> Ἡ χάρις τοῦ κυρίου ἡμῶν Ἰησοῦ χριστοῦ μετὰ πάντων ὑμῶν. Ἀμήν.<sup>h</sup> 

> - <sup>a</sup> 4. N ὑμῖν καὶ ⇒ [καὶ]
> - <sup>b</sup> 6. N ἡμῶν Ἰησοῦ ⇒ [ἡμῶν]Ἰησοῦ
> - <sup>c</sup> 6. N παρέλαβον ⇒ παρελάβοσαν
> - <sup>d</sup> 8. N νύκτα καὶ ἡμέραν ⇒ νυκτὸς καὶ ἡμέρας
> - <sup>e</sup> 12. N διὰ τοῦ κυρίου ἡμῶν Ἰησοῦ χριστοῦ ⇒ ἐν κυρίῳ Ἰησοῦ χριστῷ
> - <sup>f</sup> 13. N ἐκκακήσητε ⇒ ἐγκακήσητε
> - <sup>g</sup> 14. N καὶ μὴ συναναμίγνυσθε ⇒ μὴ συναναμίγνυσθαι
> - <sup>h</sup> 18. N Ἀμήν ⇒ -
