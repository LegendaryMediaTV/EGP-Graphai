## Chapter 1

<sup>1</sup> Παῦλος κλητὸς ἀπόστολος Ἰησοῦ<sup>a</sup> χριστοῦ διὰ θελήματος θεοῦ, καὶ Σωσθένης ὁ ἀδελφός,
<sup>2</sup> τῇ ἐκκλησίᾳ τοῦ θεοῦ τῇ οὔσῃ ἐν Κορίνθῳ, ἡγιασμένοις ἐν χριστῷ Ἰησοῦ, κλητοῖς ἁγίοις, σὺν πᾶσιν τοῖς ἐπικαλουμένοις τὸ ὄνομα τοῦ κυρίου ἡμῶν Ἰησοῦ χριστοῦ ἐν παντὶ τόπῳ, αὐτῶν τε<sup>b</sup> καὶ ἡμῶν·
<sup>3</sup> χάρις ὑμῖν καὶ εἰρήνη ἀπὸ θεοῦ πατρὸς ἡμῶν καὶ κυρίου Ἰησοῦ χριστοῦ.

<sup>4</sup> Εὐχαριστῶ τῷ θεῷ μου πάντοτε περὶ ὑμῶν, ἐπὶ τῇ χάριτι τοῦ θεοῦ τῇ δοθείσῃ ὑμῖν ἐν χριστῷ Ἰησοῦ·
<sup>5</sup> ὅτι ἐν παντὶ ἐπλουτίσθητε ἐν αὐτῷ, ἐν παντὶ λόγῳ καὶ πάσῃ γνώσει,
<sup>6</sup> καθὼς τὸ μαρτύριον τοῦ χριστοῦ ἐβεβαιώθη ἐν ὑμῖν·
<sup>7</sup> ὥστε ὑμᾶς μὴ ὑστερεῖσθαι ἐν μηδενὶ χαρίσματι, ἀπεκδεχομένους τὴν ἀποκάλυψιν τοῦ κυρίου ἡμῶν Ἰησοῦ χριστοῦ,
<sup>8</sup> ὃς καὶ βεβαιώσει ὑμᾶς ἕως τέλους, ἀνεγκλήτους ἐν τῇ ἡμέρᾳ τοῦ κυρίου ἡμῶν Ἰησοῦ χριστοῦ.<sup>c</sup> 
<sup>9</sup> Πιστὸς ὁ θεός, δι’ οὗ ἐκλήθητε εἰς κοινωνίαν τοῦ υἱοῦ αὐτοῦ Ἰησοῦ χριστοῦ τοῦ κυρίου ἡμῶν.

<sup>10</sup> Παρακαλῶ δὲ ὑμᾶς, ἀδελφοί, διὰ τοῦ ὀνόματος τοῦ κυρίου ἡμῶν Ἰησοῦ χριστοῦ, ἵνα τὸ αὐτὸ λέγητε πάντες, καὶ μὴ ᾖ ἐν ὑμῖν σχίσματα, ἦτε δὲ κατηρτισμένοι ἐν τῷ αὐτῷ νοὶ̈ καὶ ἐν τῇ αὐτῇ γνώμῃ.
<sup>11</sup> Ἐδηλώθη γάρ μοι περὶ ὑμῶν, ἀδελφοί μου, ὑπὸ τῶν Χλόης, ὅτι ἔριδες ἐν ὑμῖν εἰσιν.
<sup>12</sup> Λέγω δὲ τοῦτο, ὅτι ἕκαστος ὑμῶν λέγει, Ἐγὼ μέν εἰμι Παύλου, Ἐγὼ δὲ Ἀπολλώ, Ἐγὼ δὲ Κηφᾶ, Ἐγὼ δὲ χριστοῦ.
<sup>13</sup> Μεμέρισται ὁ χριστός; Μὴ Παῦλος ἐσταυρώθη ὑπὲρ ὑμῶν, ἢ εἰς τὸ ὄνομα Παύλου ἐβαπτίσθητε;
<sup>14</sup> Εὐχαριστῶ τῷ<sup>d</sup> θεῷ ὅτι οὐδένα ὑμῶν ἐβάπτισα, εἰ μὴ Κρίσπον καὶ Γάϊον·
<sup>15</sup> ἵνα μή τις εἴπῃ ὅτι εἰς τὸ ἐμὸν ὄνομα ἐβάπτισα.<sup>e</sup> 
<sup>16</sup> Ἐβάπτισα δὲ καὶ τὸν Στεφανᾶ οἶκον· λοιπὸν οὐκ οἶδα εἴ τινα ἄλλον ἐβάπτισα.
<sup>17</sup> Οὐ γὰρ ἀπέστειλέν με χριστὸς βαπτίζειν, ἀλλ’<sup>f</sup> εὐαγγελίζεσθαι· οὐκ ἐν σοφίᾳ λόγου, ἵνα μὴ κενωθῇ ὁ σταυρὸς τοῦ χριστοῦ.

<sup>18</sup> Ὁ λόγος γὰρ ὁ τοῦ σταυροῦ τοῖς μὲν ἀπολλυμένοις μωρία ἐστίν, τοῖς δὲ σῳζομένοις ἡμῖν δύναμις θεοῦ ἐστιν.
<sup>19</sup> Γέγραπται γάρ, Ἀπολῶ τὴν σοφίαν τῶν σοφῶν, καὶ τὴν σύνεσιν τῶν συνετῶν ἀθετήσω.
<sup>20</sup> Ποῦ σοφός; Ποῦ γραμματεύς; Ποῦ συζητητὴς τοῦ αἰῶνος τούτου; Οὐχὶ ἐμώρανεν ὁ θεὸς τὴν σοφίαν τοῦ κόσμου τούτου;<sup>g</sup> 
<sup>21</sup> Ἐπειδὴ γὰρ ἐν τῇ σοφίᾳ τοῦ θεοῦ οὐκ ἔγνω ὁ κόσμος διὰ τῆς σοφίας τὸν θεόν, εὐδόκησεν ὁ θεὸς διὰ τῆς μωρίας τοῦ κηρύγματος σῶσαι τοὺς πιστεύοντας.
<sup>22</sup> Ἐπειδὴ καὶ Ἰουδαῖοι σημεῖον<sup>h</sup> αἰτοῦσιν, καὶ Ἕλληνες σοφίαν ζητοῦσιν·
<sup>23</sup> ἡμεῖς δὲ κηρύσσομεν χριστὸν ἐσταυρωμένον, Ἰουδαίοις μὲν σκάνδαλον, Ἕλλησιν<sup>i</sup> δὲ μωρίαν·
<sup>24</sup> αὐτοῖς δὲ τοῖς κλητοῖς, Ἰουδαίοις τε καὶ Ἕλλησιν, χριστὸν θεοῦ δύναμιν καὶ θεοῦ σοφίαν.
<sup>25</sup> Ὅτι τὸ μωρὸν τοῦ θεοῦ σοφώτερον τῶν ἀνθρώπων ἐστίν, καὶ τὸ ἀσθενὲς τοῦ θεοῦ ἰσχυρότερον τῶν ἀνθρώπων ἐστίν.<sup>j</sup> 

<sup>26</sup> Βλέπετε γὰρ τὴν κλῆσιν ὑμῶν, ἀδελφοί, ὅτι οὐ πολλοὶ σοφοὶ κατὰ σάρκα, οὐ πολλοὶ δυνατοί, οὐ πολλοὶ εὐγενεῖς·
<sup>27</sup> ἀλλὰ τὰ μωρὰ τοῦ κόσμου ἐξελέξατο ὁ θεός, ἵνα τοὺς<sup>k</sup> σοφοὺς καταισχύνῃ· καὶ τὰ ἀσθενῆ τοῦ κόσμου ἐξελέξατο ὁ θεός, ἵνα καταισχύνῃ τὰ ἰσχυρά·
<sup>28</sup> καὶ τὰ ἀγενῆ τοῦ κόσμου καὶ τὰ ἐξουθενημένα ἐξελέξατο ὁ θεός, καὶ<sup>l</sup> τὰ μὴ ὄντα, ἵνα τὰ ὄντα καταργήσῃ·
<sup>29</sup> ὅπως μὴ καυχήσηται πᾶσα σὰρξ ἐνώπιον τοῦ θεοῦ.
<sup>30</sup> Ἐξ αὐτοῦ δὲ ὑμεῖς ἐστε ἐν χριστῷ Ἰησοῦ, ὃς ἐγενήθη ἡμῖν<sup>m</sup> σοφία ἀπὸ θεοῦ, δικαιοσύνη τε καὶ ἁγιασμός, καὶ ἀπολύτρωσις·
<sup>31</sup> ἵνα, καθὼς γέγραπται, Ὁ καυχώμενος, ἐν κυρίῳ καυχάσθω.

> - <sup>a</sup> 1. N Ἰησοῦ χριστοῦ ⇒ χριστοῦ Ἰησοῦ
> - <sup>b</sup> 2. N τε ⇒ -
> - <sup>c</sup> 8. N χριστοῦ ⇒ [χριστοῦ]
> - <sup>d</sup> 14. N τῷ θεῷ ⇒ [τῷ θεῷ]
> - <sup>e</sup> 15. N ἐβάπτισα ⇒ ἐβαπτίσθητε
> - <sup>f</sup> 17. N ἀλλ’ ⇒ ἀλλὰ
> - <sup>g</sup> 20. N κόσμου τούτου ⇒ κόσμου
> - <sup>h</sup> 22. N σημεῖον ⇒ σημεῖα
> - <sup>i</sup> 23. N Ἕλλησιν ⇒ ἔθνεσιν
> - <sup>j</sup> 25. N ἰσχυρότερον τῶν ἀνθρώπων ἐστίν ⇒ ἰσχυρότερον τῶν ἀνθρώπων
> - <sup>k</sup> 27. N τοὺς σοφοὺς καταισχύνῃ ⇒ καταισχύνῃ τοὺς σοφούς
> - <sup>l</sup> 28. N καὶ τὰ μὴ ⇒ τὰ μὴ
> - <sup>m</sup> 30. N ἡμῖν σοφία ⇒ σοφία ἡμῖν

## Chapter 2

<sup>1</sup> Κἀγὼ ἐλθὼν πρὸς ὑμᾶς, ἀδελφοί, ἦλθον οὐ καθ’ ὑπεροχὴν λόγου ἢ σοφίας καταγγέλλων ὑμῖν τὸ μαρτύριον<sup>a</sup> τοῦ θεοῦ.
<sup>2</sup> Οὐ γὰρ ἔκρινα τοῦ<sup>b</sup> εἰδέναι τι ἐν ὑμῖν, εἰ μὴ Ἰησοῦν χριστόν, καὶ τοῦτον ἐσταυρωμένον.
<sup>3</sup> Καὶ<sup>c</sup> ἐγὼ ἐν ἀσθενείᾳ καὶ ἐν φόβῳ καὶ ἐν τρόμῳ πολλῷ ἐγενόμην πρὸς ὑμᾶς.
<sup>4</sup> Καὶ ὁ λόγος μου καὶ τὸ κήρυγμά μου οὐκ ἐν πειθοῖς<sup>d</sup> ἀνθρωπίνης σοφίας λόγοις, ἀλλ’ ἐν ἀποδείξει πνεύματος καὶ δυνάμεως·
<sup>5</sup> ἵνα ἡ πίστις ὑμῶν μὴ ᾖ ἐν σοφίᾳ ἀνθρώπων, ἀλλ’ ἐν δυνάμει θεοῦ.

<sup>6</sup> Σοφίαν δὲ λαλοῦμεν ἐν τοῖς τελείοις· σοφίαν δὲ οὐ τοῦ αἰῶνος τούτου, οὐδὲ τῶν ἀρχόντων τοῦ αἰῶνος τούτου, τῶν καταργουμένων·
<sup>7</sup> ἀλλὰ λαλοῦμεν σοφίαν<sup>e</sup> θεοῦ ἐν μυστηρίῳ, τὴν ἀποκεκρυμμένην, ἣν προώρισεν ὁ θεὸς πρὸ τῶν αἰώνων εἰς δόξαν ἡμῶν·
<sup>8</sup> ἣν οὐδεὶς τῶν ἀρχόντων τοῦ αἰῶνος τούτου ἔγνωκεν· εἰ γὰρ ἔγνωσαν, οὐκ ἂν τὸν κύριον τῆς δόξης ἐσταύρωσαν·
<sup>9</sup> ἀλλὰ καθὼς γέγραπται, Ἃ ὀφθαλμὸς οὐκ εἶδεν, καὶ οὖς οὐκ ἤκουσεν, καὶ ἐπὶ καρδίαν ἀνθρώπου οὐκ ἀνέβη, ἃ ἡτοίμασεν ὁ θεὸς τοῖς ἀγαπῶσιν αὐτόν.
<sup>10</sup> Ἡμῖν δὲ ὁ<sup>f</sup> θεὸς ἀπεκάλυψεν διὰ τοῦ πνεύματος αὐτοῦ·<sup>g</sup> τὸ γὰρ πνεῦμα πάντα ἐρευνᾷ,<sup>h</sup> καὶ τὰ βάθη τοῦ θεοῦ.
<sup>11</sup> Τίς γὰρ οἶδεν ἀνθρώπων τὰ τοῦ ἀνθρώπου, εἰ μὴ τὸ πνεῦμα τοῦ ἀνθρώπου τὸ ἐν αὐτῷ; Οὕτως καὶ τὰ τοῦ θεοῦ οὐδεὶς οἶδεν,<sup>i</sup> εἰ μὴ τὸ πνεῦμα τοῦ θεοῦ.
<sup>12</sup> Ἡμεῖς δὲ οὐ τὸ πνεῦμα τοῦ κόσμου ἐλάβομεν, ἀλλὰ τὸ πνεῦμα τὸ ἐκ τοῦ θεοῦ, ἵνα εἰδῶμεν τὰ ὑπὸ τοῦ θεοῦ χαρισθέντα ἡμῖν.
<sup>13</sup> Ἃ καὶ λαλοῦμεν, οὐκ ἐν διδακτοῖς ἀνθρωπίνης σοφίας λόγοις, ἀλλ’ ἐν διδακτοῖς πνεύματος ἁγίου,<sup>j</sup> πνευματικοῖς πνευματικὰ συγκρίνοντες.
<sup>14</sup> Ψυχικὸς δὲ ἄνθρωπος οὐ δέχεται τὰ τοῦ πνεύματος τοῦ θεοῦ· μωρία γὰρ αὐτῷ ἐστιν, καὶ οὐ δύναται γνῶναι, ὅτι πνευματικῶς ἀνακρίνεται.
<sup>15</sup> Ὁ δὲ πνευματικὸς ἀνακρίνει μὲν<sup>k</sup> πάντα, αὐτὸς δὲ ὑπ’ οὐδενὸς ἀνακρίνεται.
<sup>16</sup> Τίς γὰρ ἔγνω νοῦν κυρίου, ὃς συμβιβάσει αὐτόν; Ἡμεῖς δὲ νοῦν χριστοῦ ἔχομεν.

> - <sup>a</sup> 1. N μαρτύριον ⇒ μυστήριον
> - <sup>b</sup> 2. N τοῦ εἰδέναι τι ⇒ τι εἰδέναι
> - <sup>c</sup> 3. N Καὶ ἐγὼ ⇒ Κἀγὼ
> - <sup>d</sup> 4. N πειθοῖς ἀνθρωπίνης σοφίας λόγοις ⇒ πειθοῖ[ς]σοφίας[λόγοις]
> - <sup>e</sup> 7. N σοφίαν θεοῦ ⇒ θεοῦ σοφίαν
> - <sup>f</sup> 10. N ὁ θεὸς ἀπεκάλυψεν ⇒ ἀπεκάλυψεν ὁ θεὸς
> - <sup>g</sup> 10. N αὐτοῦ ⇒ -
> - <sup>h</sup> 10. N ἐρευνᾷ ⇒ ἐραυνᾷ
> - <sup>i</sup> 11. N οἶδεν εἰ ⇒ ἔγνωκεν εἰ
> - <sup>j</sup> 13. N ἁγίου ⇒ -
> - <sup>k</sup> 15. N μὲν ⇒ [τὰ]

## Chapter 3

<sup>1</sup> Καὶ<sup>a</sup> ἐγώ, ἀδελφοί, οὐκ ἠδυνήθην ὑμῖν<sup>b</sup> λαλῆσαι ὡς πνευματικοῖς, ἀλλ’ ὡς σαρκικοῖς,<sup>c</sup> ὡς νηπίοις ἐν χριστῷ.
<sup>2</sup> Γάλα ὑμᾶς ἐπότισα, καὶ<sup>d</sup> οὐ βρῶμα· οὔπω γὰρ ἐδύνασθε, ἀλλ’ οὔτε<sup>e</sup> ἔτι νῦν δύνασθε·
<sup>3</sup> ἔτι γὰρ σαρκικοί ἐστε· ὅπου γὰρ ἐν ὑμῖν ζῆλος καὶ ἔρις καὶ<sup>f</sup> διχοστασίαι, οὐχὶ σαρκικοί ἐστε, καὶ κατὰ ἄνθρωπον περιπατεῖτε;
<sup>4</sup> Ὅταν γὰρ λέγῃ τις, Ἐγὼ μέν εἰμι Παύλου, ἕτερος δέ, Ἐγὼ Ἀπολλώ, οὐχὶ<sup>g</sup> σαρκικοί ἐστε;
<sup>5</sup> Τίς<sup>h</sup> οὖν ἐστιν Παῦλος, τίς δὲ Ἀπολλώς, ἀλλ’ ἢ διάκονοι δι’ ὧν ἐπιστεύσατε, καὶ ἑκάστῳ ὡς ὁ κύριος ἔδωκεν;
<sup>6</sup> Ἐγὼ ἐφύτευσα, Ἀπολλὼς ἐπότισεν, ἀλλ’<sup>i</sup> ὁ θεὸς ηὔξανεν.
<sup>7</sup> Ὥστε οὔτε ὁ φυτεύων ἐστίν τι, οὔτε ὁ ποτίζων, ἀλλ’ ὁ αὐξάνων θεός.
<sup>8</sup> Ὁ φυτεύων δὲ καὶ ὁ ποτίζων ἕν εἰσιν· ἕκαστος δὲ τὸν ἴδιον μισθὸν λήψεται<sup>j</sup> κατὰ τὸν ἴδιον κόπον.
<sup>9</sup> Θεοῦ γάρ ἐσμεν συνεργοί· θεοῦ γεώργιον, θεοῦ οἰκοδομή ἐστε.

<sup>10</sup> Κατὰ τὴν χάριν τοῦ θεοῦ τὴν δοθεῖσάν μοι, ὡς σοφὸς ἀρχιτέκτων θεμέλιον τέθεικα,<sup>k</sup> ἄλλος δὲ ἐποικοδομεῖ. Ἕκαστος δὲ βλεπέτω πῶς ἐποικοδομεῖ.
<sup>11</sup> Θεμέλιον γὰρ ἄλλον οὐδεὶς δύναται θεῖναι παρὰ τὸν κείμενον, ὅς ἐστιν Ἰησοῦς χριστός.
<sup>12</sup> Εἰ δέ τις ἐποικοδομεῖ ἐπὶ τὸν θεμέλιον τοῦτον<sup>l</sup> χρυσόν, ἄργυρον, λίθους τιμίους, ξύλα, χόρτον, καλάμην,
<sup>13</sup> ἑκάστου τὸ ἔργον φανερὸν γενήσεται· ἡ γὰρ ἡμέρα δηλώσει, ὅτι ἐν πυρὶ ἀποκαλύπτεται· καὶ ἑκάστου τὸ ἔργον ὁποῖόν ἐστιν τὸ πῦρ δοκιμάσει.<sup>m</sup> 
<sup>14</sup> Εἴ τινος τὸ ἔργον μένει<sup>n</sup> ὃ ἐποικοδόμησεν, μισθὸν λήψεται.<sup>o</sup> 
<sup>15</sup> Εἴ τινος τὸ ἔργον κατακαήσεται, ζημιωθήσεται· αὐτὸς δὲ σωθήσεται, οὕτως δὲ ὡς διὰ πυρός.

<sup>16</sup> Οὐκ οἴδατε ὅτι ναὸς θεοῦ ἐστε, καὶ τὸ πνεῦμα τοῦ θεοῦ οἰκεῖ ἐν ὑμῖν;
<sup>17</sup> Εἴ τις τὸν ναὸν τοῦ θεοῦ φθείρει, φθερεῖ τοῦτον ὁ θεός· ὁ γὰρ ναὸς τοῦ θεοῦ ἅγιός ἐστιν, οἵτινές ἐστε ὑμεῖς.

<sup>18</sup> Μηδεὶς ἑαυτὸν ἐξαπατάτω· εἴ τις δοκεῖ σοφὸς εἶναι ἐν ὑμῖν ἐν τῷ αἰῶνι τούτῳ, μωρὸς γενέσθω, ἵνα γένηται σοφός.
<sup>19</sup> Ἡ γὰρ σοφία τοῦ κόσμου τούτου μωρία παρὰ τῷ θεῷ ἐστιν. Γέγραπται γάρ, Ὁ δρασσόμενος τοὺς σοφοὺς ἐν τῇ πανουργίᾳ αὐτῶν.
<sup>20</sup> Καὶ πάλιν, Κύριος γινώσκει τοὺς διαλογισμοὺς τῶν σοφῶν, ὅτι εἰσὶν μάταιοι.
<sup>21</sup> Ὥστε μηδεὶς καυχάσθω ἐν ἀνθρώποις· πάντα γὰρ ὑμῶν ἐστιν,
<sup>22</sup> εἴτε Παῦλος, εἴτε Ἀπολλώς, εἴτε Κηφᾶς, εἴτε κόσμος, εἴτε ζωή, εἴτε θάνατος, εἴτε ἐνεστῶτα, εἴτε μέλλοντα· πάντα ὑμῶν ἐστιν,<sup>p</sup> 
<sup>23</sup> ὑμεῖς δὲ χριστοῦ, χριστὸς δὲ θεοῦ.

> - <sup>a</sup> 1. N Καὶ ἐγώ ⇒ Κἀγώ
> - <sup>b</sup> 1. N ὑμῖν λαλῆσαι ⇒ λαλῆσαι ὑμῖν
> - <sup>c</sup> 1. N σαρκικοῖς ⇒ σαρκίνοις
> - <sup>d</sup> 2. N καὶ ⇒ -
> - <sup>e</sup> 2. N οὔτε ⇒ οὐδὲ
> - <sup>f</sup> 3. N καὶ διχοστασίαι ⇒ -
> - <sup>g</sup> 4. N οὐχὶ σαρκικοί ⇒ οὐκ ἄνθρωποί
> - <sup>h</sup> 5. N Τίς οὖν ἐστιν Παῦλος, τίς δὲ Ἀπολλώς, ἀλλ’ ἢ ⇒ Τί οὖν ἐστιν Ἀπολλῶς, τί δέ ἐστιν Παῦλος
> - <sup>i</sup> 6. N ἀλλ’ ⇒ ἀλλὰ
> - <sup>j</sup> 8. N λήψεται ⇒ λήμψεται
> - <sup>k</sup> 10. N τέθεικα ⇒ ἔθηκα
> - <sup>l</sup> 12. N τοῦτον ⇒ -
> - <sup>m</sup> 13. N δοκιμάσει ⇒ [αὐτὸ]δοκιμάσει
> - <sup>n</sup> 14. N μένει ⇒ μενεῖ
> - <sup>o</sup> 14. N λήψεται ⇒ λήμψεται
> - <sup>p</sup> 22. N ἐστιν ⇒ -

## Chapter 4

<sup>1</sup> Οὕτως ἡμᾶς λογιζέσθω ἄνθρωπος, ὡς ὑπηρέτας χριστοῦ καὶ οἰκονόμους μυστηρίων θεοῦ.
<sup>2</sup> Ὃ<sup>a</sup> δὲ λοιπόν, ζητεῖται ἐν τοῖς οἰκονόμοις, ἵνα πιστός τις εὑρεθῇ.
<sup>3</sup> Ἐμοὶ δὲ εἰς ἐλάχιστόν ἐστιν ἵνα ὑφ’ ὑμῶν ἀνακριθῶ, ἢ ὑπὸ ἀνθρωπίνης ἡμέρας· ἀλλ’ οὐδὲ ἐμαυτὸν ἀνακρίνω.
<sup>4</sup> Οὐδὲν γὰρ ἐμαυτῷ σύνοιδα, ἀλλ’ οὐκ ἐν τούτῳ δεδικαίωμαι· ὁ δὲ ἀνακρίνων με κύριός ἐστιν.
<sup>5</sup> Ὥστε μὴ πρὸ καιροῦ τι κρίνετε, ἕως ἂν ἔλθῃ ὁ κύριος, ὃς καὶ φωτίσει τὰ κρυπτὰ τοῦ σκότους, καὶ φανερώσει τὰς βουλὰς τῶν καρδιῶν· καὶ τότε ὁ ἔπαινος γενήσεται ἑκάστῳ ἀπὸ τοῦ θεοῦ.

<sup>6</sup> Ταῦτα δέ, ἀδελφοί, μετεσχημάτισα εἰς ἐμαυτὸν καὶ Ἀπολλὼ<sup>b</sup> δι’ ὑμᾶς, ἵνα ἐν ἡμῖν μάθητε τὸ μὴ ὑπὲρ ὃ<sup>c</sup> γέγραπται φρονεῖν, ἵνα μὴ εἷς ὑπὲρ τοῦ ἑνὸς φυσιοῦσθε κατὰ τοῦ ἑτέρου.
<sup>7</sup> Τίς γάρ σε διακρίνει; Τί δὲ ἔχεις ὃ οὐκ ἔλαβες; Εἰ δὲ καὶ ἔλαβες, τί καυχᾶσαι ὡς μὴ λαβών;
<sup>8</sup> Ἤδη κεκορεσμένοι ἐστέ, ἤδη ἐπλουτήσατε, χωρὶς ἡμῶν ἐβασιλεύσατε· καὶ ὄφελόν γε ἐβασιλεύσατε, ἵνα καὶ ἡμεῖς ὑμῖν συμβασιλεύσωμεν.
<sup>9</sup> Δοκῶ γὰρ ὅτι<sup>d</sup> ὁ θεὸς ἡμᾶς τοὺς ἀποστόλους ἐσχάτους ἀπέδειξεν ὡς ἐπιθανατίους· ὅτι θέατρον ἐγενήθημεν τῷ κόσμῳ, καὶ ἀγγέλοις, καὶ ἀνθρώποις.
<sup>10</sup> Ἡμεῖς μωροὶ διὰ χριστόν, ὑμεῖς δὲ φρόνιμοι ἐν χριστῷ· ἡμεῖς ἀσθενεῖς, ὑμεῖς δὲ ἰσχυροί· ὑμεῖς ἔνδοξοι, ἡμεῖς δὲ ἄτιμοι.
<sup>11</sup> Ἄχρι τῆς ἄρτι ὥρας καὶ πεινῶμεν, καὶ διψῶμεν, καὶ γυμνητεύομεν,<sup>e</sup> καὶ κολαφιζόμεθα, καὶ ἀστατοῦμεν,
<sup>12</sup> καὶ κοπιῶμεν ἐργαζόμενοι ταῖς ἰδίαις χερσίν· λοιδορούμενοι εὐλογοῦμεν· διωκόμενοι ἀνεχόμεθα·
<sup>13</sup> βλασφημούμενοι<sup>f</sup> παρακαλοῦμεν· ὡς περικαθάρματα τοῦ κόσμου ἐγενήθημεν, πάντων περίψημα ἕως ἄρτι.

<sup>14</sup> Οὐκ ἐντρέπων ὑμᾶς γράφω ταῦτα, ἀλλ’ ὡς τέκνα μου ἀγαπητὰ νουθετῶ.<sup>g</sup> 
<sup>15</sup> Ἐὰν γὰρ μυρίους παιδαγωγοὺς ἔχητε ἐν χριστῷ, ἀλλ’ οὐ πολλοὺς πατέρας· ἐν γὰρ χριστῷ Ἰησοῦ διὰ τοῦ εὐαγγελίου ἐγὼ ὑμᾶς ἐγέννησα.
<sup>16</sup> Παρακαλῶ οὖν ὑμᾶς, μιμηταί μου γίνεσθε.
<sup>17</sup> Διὰ τοῦτο ἔπεμψα ὑμῖν Τιμόθεον, ὅς ἐστιν τέκνον<sup>h</sup> μου ἀγαπητὸν καὶ πιστὸν ἐν κυρίῳ, ὃς ὑμᾶς ἀναμνήσει τὰς ὁδούς μου τὰς ἐν χριστῷ,<sup>i</sup> καθὼς πανταχοῦ ἐν πάσῃ ἐκκλησίᾳ διδάσκω.
<sup>18</sup> Ὡς μὴ ἐρχομένου δέ μου πρὸς ὑμᾶς ἐφυσιώθησάν τινες.
<sup>19</sup> Ἐλεύσομαι δὲ ταχέως πρὸς ὑμᾶς, ἐὰν ὁ κύριος θελήσῃ, καὶ γνώσομαι οὐ τὸν λόγον τῶν πεφυσιωμένων, ἀλλὰ τὴν δύναμιν.
<sup>20</sup> Οὐ γὰρ ἐν λόγῳ ἡ βασιλεία τοῦ θεοῦ, ἀλλ’ ἐν δυνάμει.
<sup>21</sup> Τί θέλετε; Ἐν ῥάβδῳ ἔλθω πρὸς ὑμᾶς, ἢ ἐν ἀγάπῃ πνεύματί τε πρᾳότητος;<sup>j</sup> 

> - <sup>a</sup> 2. N Ὃ δὲ ⇒ Ὧδε
> - <sup>b</sup> 6. N Ἀπολλὼ ⇒ Ἀπολλῶν
> - <sup>c</sup> 6. N ὃ γέγραπται φρονεῖν ⇒ ἃ γέγραπται
> - <sup>d</sup> 9. N ὅτι ὁ ⇒ ὁ
> - <sup>e</sup> 11. N γυμνητεύομεν ⇒ γυμνιτεύομεν
> - <sup>f</sup> 13. N βλασφημούμενοι ⇒ δυσφημούμενοι
> - <sup>g</sup> 14. N νουθετῶ ⇒ νουθετῶ[ν]
> - <sup>h</sup> 17. N τέκνον μου ⇒ μου τέκνον
> - <sup>i</sup> 17. N χριστῷ ⇒ χριστῷ[Ἰησοῦ]
> - <sup>j</sup> 21. N πρᾳότητος ⇒ πραύ ̈ τητος

## Chapter 5

<sup>1</sup> Ὅλως ἀκούεται ἐν ὑμῖν πορνεία, καὶ τοιαύτη πορνεία, ἥτις οὐδὲ ἐν τοῖς ἔθνεσιν ὀνομάζεται,<sup>a</sup> ὥστε γυναῖκά τινα τοῦ πατρὸς ἔχειν.
<sup>2</sup> Καὶ ὑμεῖς πεφυσιωμένοι ἐστέ, καὶ οὐχὶ μᾶλλον ἐπενθήσατε, ἵνα ἐξαρθῇ<sup>b</sup> ἐκ μέσου ὑμῶν ὁ τὸ ἔργον τοῦτο ποιήσας.<sup>c</sup> 
<sup>3</sup> Ἐγὼ μὲν γὰρ ὡς<sup>d</sup> ἀπὼν τῷ σώματι παρὼν δὲ τῷ πνεύματι, ἤδη κέκρικα ὡς παρών, τὸν οὕτως τοῦτο κατεργασάμενον,
<sup>4</sup> ἐν τῷ ὀνόματι τοῦ κυρίου ἡμῶν<sup>e</sup> Ἰησοῦ χριστοῦ, συναχθέντων ὑμῶν καὶ τοῦ ἐμοῦ πνεύματος, σὺν τῇ δυνάμει τοῦ κυρίου ἡμῶν Ἰησοῦ χριστοῦ,<sup>f</sup> 
<sup>5</sup> παραδοῦναι τὸν τοιοῦτον τῷ Σατανᾷ εἰς ὄλεθρον τῆς σαρκός, ἵνα τὸ πνεῦμα σωθῇ ἐν τῇ ἡμέρᾳ τοῦ κυρίου Ἰησοῦ.<sup>g</sup> 
<sup>6</sup> Οὐ καλὸν τὸ καύχημα ὑμῶν. Οὐκ οἴδατε ὅτι μικρὰ ζύμη ὅλον τὸ φύραμα ζυμοῖ;
<sup>7</sup> Ἐκκαθάρατε τὴν<sup>h</sup> παλαιὰν ζύμην, ἵνα ἦτε νέον φύραμα, καθώς ἐστε ἄζυμοι. Καὶ γὰρ τὸ Πάσχα ἡμῶν ὑπὲρ<sup>i</sup> ἡμῶν ἐτύθη χριστός·
<sup>8</sup> ὥστε ἑορτάζωμεν, μὴ ἐν ζύμῃ παλαιᾷ, μηδὲ ἐν ζύμῃ κακίας καὶ πονηρίας, ἀλλ’ ἐν ἀζύμοις εἰλικρινείας καὶ ἀληθείας.

<sup>9</sup> Ἔγραψα ὑμῖν ἐν τῇ ἐπιστολῇ μὴ συναναμίγνυσθαι πόρνοις·
<sup>10</sup> καὶ<sup>j</sup> οὐ πάντως τοῖς πόρνοις τοῦ κόσμου τούτου ἢ τοῖς πλεονέκταις, ἢ<sup>k</sup> ἅρπαξιν, ἢ εἰδωλολάτραις· ἐπεὶ ὀφείλετε<sup>l</sup> ἄρα ἐκ τοῦ κόσμου ἐξελθεῖν.
<sup>11</sup> Νῦν δὲ ἔγραψα ὑμῖν μὴ συναναμίγνυσθαι, ἐάν τις ἀδελφὸς ὀνομαζόμενος ᾖ πόρνος, ἢ πλεονέκτης, ἢ εἰδωλολάτρης, ἢ λοίδορος, ἢ μέθυσος, ἢ ἅρπαξ· τῷ τοιούτῳ μηδὲ συνεσθίειν.
<sup>12</sup> Τί γάρ μοι καὶ<sup>m</sup> τοὺς ἔξω κρίνειν; Οὐχὶ τοὺς ἔσω ὑμεῖς κρίνετε;
<sup>13</sup> Τοὺς δὲ ἔξω ὁ θεὸς κρινεῖ. Καὶ<sup>n</sup> ἐξαρεῖτε τὸν πονηρὸν ἐξ ὑμῶν αὐτῶν.

> - <sup>a</sup> 1. N ὀνομάζεται ⇒ -
> - <sup>b</sup> 2. N ἐξαρθῇ ⇒ ἀρθῇ
> - <sup>c</sup> 2. N ποιήσας ⇒ πράξας
> - <sup>d</sup> 3. N ὡς ἀπὼν ⇒ ἀπὼν
> - <sup>e</sup> 4. N ἡμῶν Ἰησοῦ χριστοῦ συναχθέντων ⇒ [ἡμῶν]Ἰησοῦ συναχθέντων
> - <sup>f</sup> 4. N δυνάμει τοῦ κυρίου ἡμῶν Ἰησοῦ χριστοῦ ⇒ δυνάμει τοῦ κυρίου ἡμῶν Ἰησοῦ
> - <sup>g</sup> 5. N Ἰησοῦ ⇒ -
> - <sup>h</sup> 7. B τὴν ⇒ οὖν τὴν
> - <sup>i</sup> 7. N ὑπὲρ ἡμῶν ⇒ -
> - <sup>j</sup> 10. N καὶ οὐ ⇒ οὐ
> - <sup>k</sup> 10. N ἢ ἅρπαξιν ⇒ καὶ ἅρπαξιν
> - <sup>l</sup> 10. N ὀφείλετε ⇒ ὠφείλετε
> - <sup>m</sup> 12. N καὶ ⇒ -
> - <sup>n</sup> 13. N Καὶ ἐξαρεῖτε ⇒ Ἐξάρατε

## Chapter 6

<sup>1</sup> Τολμᾷ τις ὑμῶν, πρᾶγμα ἔχων πρὸς τὸν ἕτερον, κρίνεσθαι ἐπὶ τῶν ἀδίκων, καὶ οὐχὶ ἐπὶ τῶν ἁγίων;
<sup>2</sup> Οὐκ<sup>a</sup> οἴδατε ὅτι οἱ ἅγιοι τὸν κόσμον κρινοῦσιν; Καὶ εἰ ἐν ὑμῖν κρίνεται ὁ κόσμος, ἀνάξιοί ἐστε κριτηρίων ἐλαχίστων;
<sup>3</sup> Οὐκ οἴδατε ὅτι ἀγγέλους κρινοῦμεν; Μήτι γε βιωτικά;
<sup>4</sup> Βιωτικὰ μὲν οὖν κριτήρια ἐὰν ἔχητε, τοὺς ἐξουθενημένους ἐν τῇ ἐκκλησίᾳ, τούτους καθίζετε.
<sup>5</sup> Πρὸς ἐντροπὴν ὑμῖν λέγω. Οὕτως οὐκ ἔνι ἐν ὑμῖν σοφὸς<sup>b</sup> οὐδὲ εἷς, ὃς δυνήσεται διακρῖναι ἀνὰ μέσον τοῦ ἀδελφοῦ αὐτοῦ,
<sup>6</sup> ἀλλὰ ἀδελφὸς μετὰ ἀδελφοῦ κρίνεται, καὶ τοῦτο ἐπὶ ἀπίστων;
<sup>7</sup> Ἤδη μὲν οὖν<sup>c</sup> ὅλως ἥττημα ὑμῖν ἐστιν, ὅτι κρίματα ἔχετε μεθ’ ἑαυτῶν. Διὰ τί οὐχὶ μᾶλλον ἀδικεῖσθε; Διὰ τί οὐχὶ μᾶλλον ἀποστερεῖσθε;
<sup>8</sup> Ἀλλὰ ὑμεῖς ἀδικεῖτε καὶ ἀποστερεῖτε, καὶ ταῦτα<sup>d</sup> ἀδελφούς.
<sup>9</sup> Ἢ οὐκ οἴδατε ὅτι ἄδικοι βασιλείαν<sup>e</sup> θεοῦ οὐ κληρονομήσουσιν; Μὴ πλανᾶσθε· οὔτε πόρνοι, οὔτε εἰδωλολάτραι, οὔτε μοιχοί, οὔτε μαλακοί, οὔτε ἀρσενοκοῖται,
<sup>10</sup> οὔτε πλεονέκται,<sup>f</sup> οὔτε κλέπται, οὔτε μέθυσοι, οὐ λοίδοροι, οὐχ ἅρπαγες, βασιλείαν θεοῦ οὐ<sup>g</sup> κληρονομήσουσιν.
<sup>11</sup> Καὶ ταῦτά τινες ἦτε· ἀλλὰ ἀπελούσασθε, ἀλλὰ ἡγιάσθητε, ἀλλ’<sup>h</sup> ἐδικαιώθητε ἐν τῷ ὀνόματι τοῦ κυρίου Ἰησοῦ,<sup>i</sup> καὶ ἐν τῷ πνεύματι τοῦ θεοῦ ἡμῶν.

<sup>12</sup> Πάντα μοι ἔξεστιν, ἀλλ’ οὐ πάντα συμφέρει· πάντα μοι ἔξεστιν, ἀλλ’ οὐκ ἐγὼ ἐξουσιασθήσομαι ὑπό τινος.
<sup>13</sup> Τὰ βρώματα τῇ κοιλίᾳ, καὶ ἡ κοιλία τοῖς βρώμασιν· ὁ δὲ θεὸς καὶ ταύτην καὶ ταῦτα καταργήσει. Τὸ δὲ σῶμα οὐ τῇ πορνείᾳ, ἀλλὰ τῷ κυρίῳ, καὶ ὁ κύριος τῷ σώματι·
<sup>14</sup> ὁ δὲ θεὸς καὶ τὸν κύριον ἤγειρεν καὶ ἡμᾶς ἐξεγερεῖ διὰ τῆς δυνάμεως αὐτοῦ.
<sup>15</sup> Οὐκ οἴδατε ὅτι τὰ σώματα ὑμῶν μέλη χριστοῦ ἐστιν; Ἄρας οὖν τὰ μέλη τοῦ χριστοῦ ποιήσω πόρνης μέλη; Μὴ γένοιτο.
<sup>16</sup> Οὐκ<sup>j</sup> οἴδατε ὅτι ὁ κολλώμενος τῇ πόρνῃ ἓν σῶμά ἐστιν; Ἔσονται γάρ, φησίν, οἱ δύο εἰς σάρκα μίαν.
<sup>17</sup> Ὁ δὲ κολλώμενος τῷ κυρίῳ ἓν πνεῦμά ἐστιν.
<sup>18</sup> Φεύγετε τὴν πορνείαν. Πᾶν ἁμάρτημα ὃ ἐὰν ποιήσῃ ἄνθρωπος ἐκτὸς τοῦ σώματός ἐστιν· ὁ δὲ πορνεύων εἰς τὸ ἴδιον σῶμα ἁμαρτάνει.
<sup>19</sup> Ἢ οὐκ οἴδατε ὅτι τὸ σῶμα ὑμῶν ναὸς τοῦ ἐν ὑμῖν ἁγίου πνεύματός ἐστιν, οὗ ἔχετε ἀπὸ θεοῦ; Καὶ οὐκ ἐστὲ ἑαυτῶν,
<sup>20</sup> ἠγοράσθητε γὰρ τιμῆς· δοξάσατε δὴ τὸν θεὸν ἐν τῷ σώματι ὑμῶν, καὶ<sup>k</sup> ἐν τῷ πνεύματι ὑμῶν, ἅτινά ἐστιν τοῦ θεοῦ.

> - <sup>a</sup> 2. N Οὐκ ⇒ Ἢ οὐκ
> - <sup>b</sup> 5. N σοφὸς οὐδὲ εἷς ⇒ οὐδεὶς σοφός
> - <sup>c</sup> 7. N οὖν ⇒ [οὖν]
> - <sup>d</sup> 8. N ταῦτα ⇒ τοῦτο
> - <sup>e</sup> 9. N βασιλείαν θεοῦ ⇒ θεοῦ βασιλείαν
> - <sup>f</sup> 10. N πλεονέκται οὔτε κλέπται οὔτε ⇒ κλέπται οὔτε πλεονέκται οὐ
> - <sup>g</sup> 10. N οὐ κληρονομήσουσιν ⇒ κληρονομήσουσιν
> - <sup>h</sup> 11. N ἀλλ’ ⇒ ἀλλὰ
> - <sup>i</sup> 11. N Ἰησοῦ ⇒ Ἰησοῦ χριστοῦ
> - <sup>j</sup> 16. B Οὐκ ⇒ Ἢ οὐκ
> - <sup>k</sup> 20. N καὶ ἐν τῷ πνεύματι ὑμῶν ἅτινά ἐστιν τοῦ θεοῦ ⇒ -

## Chapter 7

<sup>1</sup> Περὶ δὲ ὧν ἐγράψατέ μοι,<sup>a</sup> καλὸν ἀνθρώπῳ γυναικὸς μὴ ἅπτεσθαι.
<sup>2</sup> Διὰ δὲ τὰς πορνείας ἕκαστος τὴν ἑαυτοῦ γυναῖκα ἐχέτω, καὶ ἑκάστη τὸν ἴδιον ἄνδρα ἐχέτω.
<sup>3</sup> Τῇ γυναικὶ ὁ ἀνὴρ τὴν ὀφειλομένην<sup>b</sup> εὔνοιαν ἀποδιδότω· ὁμοίως δὲ καὶ ἡ γυνὴ τῷ ἀνδρί.
<sup>4</sup> Ἡ γυνὴ τοῦ ἰδίου σώματος οὐκ ἐξουσιάζει, ἀλλ’<sup>c</sup> ὁ ἀνήρ· ὁμοίως δὲ καὶ ὁ ἀνὴρ τοῦ ἰδίου σώματος οὐκ ἐξουσιάζει, ἀλλ’<sup>d</sup> ἡ γυνή.
<sup>5</sup> Μὴ ἀποστερεῖτε ἀλλήλους, εἰ μήτι ἂν ἐκ συμφώνου πρὸς καιρόν, ἵνα σχολάζητε<sup>e</sup> τῇ<sup>f</sup> νηστείᾳ καὶ τῇ προσευχῇ, καὶ πάλιν ἐπὶ τὸ αὐτὸ συνέρχησθε,<sup>g</sup> ἵνα μὴ πειράζῃ ὑμᾶς ὁ Σατανᾶς διὰ τὴν ἀκρασίαν ὑμῶν.
<sup>6</sup> Τοῦτο δὲ λέγω κατὰ συγγνώμην, οὐ κατ’ ἐπιταγήν.
<sup>7</sup> Θέλω γὰρ<sup>h</sup> πάντας ἀνθρώπους εἶναι ὡς καὶ ἐμαυτόν· ἀλλ’<sup>i</sup> ἕκαστος ἴδιον χάρισμα ἔχει<sup>j</sup> ἐκ θεοῦ, ὃς μὲν οὕτως, ὃς<sup>k</sup> δὲ οὕτως.

<sup>8</sup> Λέγω δὲ τοῖς ἀγάμοις καὶ ταῖς χήραις, καλὸν αὐτοῖς ἐστιν<sup>l</sup> ἐὰν μείνωσιν ὡς κἀγώ.
<sup>9</sup> Εἰ δὲ οὐκ ἐγκρατεύονται, γαμησάτωσαν· κρεῖσσον<sup>m</sup> γάρ ἐστιν γαμῆσαι ἢ πυροῦσθαι.
<sup>10</sup> Τοῖς δὲ γεγαμηκόσιν παραγγέλλω, οὐκ ἐγώ, ἀλλ’<sup>n</sup> ὁ κύριος, γυναῖκα ἀπὸ ἀνδρὸς μὴ χωρισθῆναι·
<sup>11</sup> ἐὰν δὲ καὶ χωρισθῇ, μενέτω ἄγαμος, ἢ τῷ ἀνδρὶ καταλλαγήτω καὶ ἄνδρα γυναῖκα μὴ ἀφιέναι.
<sup>12</sup> Τοῖς δὲ λοιποῖς ἐγὼ<sup>o</sup> λέγω, οὐχ ὁ κύριος· εἴ τις ἀδελφὸς γυναῖκα ἔχει ἄπιστον, καὶ αὐτὴ<sup>p</sup> συνευδοκεῖ οἰκεῖν μετ’ αὐτοῦ, μὴ ἀφιέτω αὐτήν.
<sup>13</sup> Καὶ γυνὴ ἥτις<sup>q</sup> ἔχει ἄνδρα ἄπιστον, καὶ αὐτὸς<sup>r</sup> συνευδοκεῖ οἰκεῖν μετ’ αὐτῆς, μὴ ἀφιέτω αὐτόν.<sup>s</sup> 
<sup>14</sup> Ἡγίασται γὰρ ὁ ἀνὴρ ὁ ἄπιστος ἐν τῇ γυναικί, καὶ ἡγίασται ἡ γυνὴ ἡ ἄπιστος ἐν τῷ ἀνδρί·<sup>t</sup> ἐπεὶ ἄρα τὰ τέκνα ὑμῶν ἀκάθαρτά ἐστιν, νῦν δὲ ἅγιά ἐστιν.
<sup>15</sup> Εἰ δὲ ὁ ἄπιστος χωρίζεται, χωριζέσθω. Οὐ δεδούλωται ὁ ἀδελφὸς ἢ ἡ ἀδελφὴ ἐν τοῖς τοιούτοις· ἐν δὲ εἰρήνῃ κέκληκεν ἡμᾶς<sup>u</sup> ὁ θεός.
<sup>16</sup> Τί γὰρ οἶδας, γύναι, εἰ τὸν ἄνδρα σώσεις; Ἢ τί οἶδας, ἄνερ, εἰ τὴν γυναῖκα σώσεις;
<sup>17</sup> Εἰ μὴ ἑκάστῳ ὡς ἐμέρισεν ὁ θεός,<sup>v</sup> ἕκαστον ὡς κέκληκεν ὁ κύριος,<sup>w</sup> οὕτως περιπατείτω. Καὶ οὕτως ἐν ταῖς ἐκκλησίαις πάσαις διατάσσομαι.
<sup>18</sup> Περιτετμημένος τις ἐκλήθη; Μὴ ἐπισπάσθω. Ἐν ἀκροβυστίᾳ<sup>x</sup> τις ἐκλήθη; Μὴ περιτεμνέσθω.
<sup>19</sup> Ἡ περιτομὴ οὐδέν ἐστιν, καὶ ἡ ἀκροβυστία οὐδέν ἐστιν, ἀλλὰ τήρησις ἐντολῶν θεοῦ.
<sup>20</sup> Ἕκαστος ἐν τῇ κλήσει ᾗ ἐκλήθη, ἐν ταύτῃ μενέτω.
<sup>21</sup> Δοῦλος ἐκλήθης; Μή σοι μελέτω· ἀλλ’ εἰ καὶ δύνασαι ἐλεύθερος γενέσθαι, μᾶλλον χρῆσαι.
<sup>22</sup> Ὁ γὰρ ἐν κυρίῳ κληθεὶς δοῦλος, ἀπελεύθερος κυρίου ἐστίν· ὁμοίως καὶ<sup>y</sup> ὁ ἐλεύθερος κληθείς, δοῦλός ἐστιν χριστοῦ.
<sup>23</sup> Τιμῆς ἠγοράσθητε· μὴ γίνεσθε δοῦλοι ἀνθρώπων.
<sup>24</sup> Ἕκαστος ἐν ᾧ ἐκλήθη, ἀδελφοί, ἐν τούτῳ μενέτω παρὰ θεῷ.

<sup>25</sup> Περὶ δὲ τῶν παρθένων ἐπιταγὴν κυρίου οὐκ ἔχω· γνώμην δὲ δίδωμι ὡς ἠλεημένος ὑπὸ κυρίου πιστὸς εἶναι.
<sup>26</sup> Νομίζω οὖν τοῦτο καλὸν ὑπάρχειν διὰ τὴν ἐνεστῶσαν ἀνάγκην, ὅτι καλὸν ἀνθρώπῳ τὸ οὕτως εἶναι.
<sup>27</sup> Δέδεσαι γυναικί; Μὴ ζήτει λύσιν. Λέλυσαι ἀπὸ γυναικός; Μὴ ζήτει γυναῖκα.
<sup>28</sup> Ἐὰν δὲ καὶ γήμῃς,<sup>z</sup> οὐχ ἥμαρτες· καὶ ἐὰν γήμῃ ἡ παρθένος, οὐχ ἥμαρτεν. Θλίψιν δὲ τῇ σαρκὶ ἕξουσιν οἱ τοιοῦτοι· ἐγὼ δὲ ὑμῶν φείδομαι.
<sup>29</sup> Τοῦτο δέ φημι, ἀδελφοί, ὁ καιρὸς συνεσταλμένος· τὸ<sup>a</sup> λοιπόν ἐστιν ἵνα καὶ οἱ ἔχοντες γυναῖκας ὡς μὴ ἔχοντες ὦσιν·
<sup>30</sup> καὶ οἱ κλαίοντες, ὡς μὴ κλαίοντες· καὶ οἱ χαίροντες, ὡς μὴ χαίροντες· καὶ οἱ ἀγοράζοντες, ὡς μὴ κατέχοντες·
<sup>31</sup> καὶ οἱ χρώμενοι τῷ<sup>b</sup> κόσμῳ τούτῳ, ὡς μὴ καταχρώμενοι· παράγει γὰρ τὸ σχῆμα τοῦ κόσμου τούτου.
<sup>32</sup> Θέλω δὲ ὑμᾶς ἀμερίμνους εἶναι. Ὁ ἄγαμος μεριμνᾷ τὰ τοῦ κυρίου, πῶς ἀρέσει<sup>c</sup> τῷ κυρίῳ·
<sup>33</sup> ὁ δὲ γαμήσας μεριμνᾷ τὰ τοῦ κόσμου, πῶς ἀρέσει<sup>d</sup> τῇ γυναικί.
<sup>34</sup> Μεμέρισται<sup>e</sup> καὶ ἡ γυνὴ καὶ<sup>f</sup> ἡ παρθένος. Ἡ ἄγαμος μεριμνᾷ τὰ τοῦ κυρίου, ἵνα ᾖ ἁγία καὶ σώματι<sup>g</sup> καὶ πνεύματι· ἡ δὲ γαμήσασα μεριμνᾷ τὰ τοῦ κόσμου, πῶς ἀρέσει<sup>h</sup> τῷ ἀνδρί.
<sup>35</sup> Τοῦτο δὲ πρὸς τὸ ὑμῶν αὐτῶν συμφέρον<sup>i</sup> λέγω· οὐχ ἵνα βρόχον ὑμῖν ἐπιβάλω, ἀλλὰ πρὸς τὸ εὔσχημον καὶ εὐπρόσεδρον<sup>j</sup> τῷ κυρίῳ ἀπερισπάστως.
<sup>36</sup> Εἰ δέ τις ἀσχημονεῖν ἐπὶ τὴν παρθένον αὐτοῦ νομίζει, ἐὰν ᾖ ὑπέρακμος, καὶ οὕτως ὀφείλει γίνεσθαι, ὃ θέλει ποιείτω· οὐχ ἁμαρτάνει· γαμείτωσαν.
<sup>37</sup> Ὃς δὲ ἕστηκεν ἑδραῖος<sup>k</sup> ἐν τῇ καρδίᾳ, μὴ ἔχων ἀνάγκην, ἐξουσίαν δὲ ἔχει περὶ τοῦ ἰδίου θελήματος, καὶ τοῦτο κέκρικεν ἐν τῇ καρδίᾳ<sup>l</sup> αὐτοῦ, τοῦ τηρεῖν τὴν ἑαυτοῦ παρθένον, καλῶς ποιεῖ.<sup>m</sup> 
<sup>38</sup> Ὥστε καὶ ὁ ἐκγαμίζων<sup>n</sup> καλῶς ποιεῖ· ὁ<sup>o</sup> δὲ μὴ<sup>p</sup> ἐκγαμίζων κρεῖσσον<sup>q</sup> ποιεῖ.
<sup>39</sup> Γυνὴ δέδεται νόμῳ<sup>r</sup> ἐφ’ ὅσον χρόνον ζῇ ὁ ἀνὴρ αὐτῆς· ἐὰν δὲ καὶ<sup>s</sup> κοιμηθῇ ὁ ἀνήρ, ἐλευθέρα ἐστὶν ᾧ θέλει γαμηθῆναι, μόνον ἐν κυρίῳ.
<sup>40</sup> Μακαριωτέρα δέ ἐστιν ἐὰν οὕτως μείνῃ, κατὰ τὴν ἐμὴν γνώμην· δοκῶ δὲ κἀγὼ πνεῦμα θεοῦ ἔχειν.

> - <sup>a</sup> 1. N μοι ⇒ -
> - <sup>b</sup> 3. N ὀφειλομένην εὔνοιαν ⇒ ὀφειλὴν
> - <sup>c</sup> 4. N ἀλλ’ ὁ ⇒ ἀλλὰ ὁ
> - <sup>d</sup> 4. N ἀλλ’ ἡ ⇒ ἀλλὰ ἡ
> - <sup>e</sup> 5. N σχολάζητε ⇒ σχολάσητε
> - <sup>f</sup> 5. N τῇ νηστείᾳ καὶ ⇒ -
> - <sup>g</sup> 5. N συνέρχησθε ⇒ ἦτε
> - <sup>h</sup> 7. N γὰρ ⇒ δὲ
> - <sup>i</sup> 7. N ἀλλ’ ⇒ ἀλλὰ
> - <sup>j</sup> 7. N χάρισμα ἔχει ⇒ ἔχει χάρισμα
> - <sup>k</sup> 7. N ὃς μὲν οὕτως, ὃς ⇒ ὁ μὲν οὕτως, ὁ
> - <sup>l</sup> 8. N ἐστιν ⇒ -
> - <sup>m</sup> 9. N κρεῖσσον ⇒ κρεῖττον
> - <sup>n</sup> 10. N ἀλλ’ ⇒ ἀλλὰ
> - <sup>o</sup> 12. N ἐγὼ λέγω ⇒ λέγω ἐγώ
> - <sup>p</sup> 12. N αὐτὴ ⇒ αὕτη
> - <sup>q</sup> 13. N ἥτις ⇒ εἴ τις
> - <sup>r</sup> 13. N αὐτὸς ⇒ οὗτος
> - <sup>s</sup> 13. N αὐτόν ⇒ τὸν ἄνδρα
> - <sup>t</sup> 14. N ἀνδρί ⇒ ἀδελφῷ
> - <sup>u</sup> 15. N ἡμᾶς ⇒ ὑμᾶς
> - <sup>v</sup> 17. N θεός ⇒ κύριος
> - <sup>w</sup> 17. N κύριος ⇒ θεός
> - <sup>x</sup> 18. N ἀκροβυστίᾳ τις ἐκλήθη ⇒ ἀκροβυστίᾳ κέκληταί τις
> - <sup>y</sup> 22. N καὶ ⇒ -
> - <sup>z</sup> 28. N γήμῃς ⇒ γαμήσῃς
> - <sup>a</sup> 29. N τὸ λοιπόν ἐστιν ⇒ ἐστίν· τὸ λοιπόν
> - <sup>b</sup> 31. N τῷ κόσμῳ τούτῳ ⇒ τὸν κόσμον
> - <sup>c</sup> 32. N ἀρέσει ⇒ ἀρέσῃ
> - <sup>d</sup> 33. N ἀρέσει ⇒ ἀρέσῃ
> - <sup>e</sup> 34. N Μεμέρισται καὶ ⇒ καὶ μεμέρισται. Καὶ
> - <sup>f</sup> 34. N καὶ ἡ παρθένος. Ἡ ἄγαμος ⇒ ἡ ἄγαμος καὶ ἡ παρθένος
> - <sup>g</sup> 34. N σώματι καὶ ⇒ τῷ σώματι καὶ τῷ
> - <sup>h</sup> 34. N ἀρέσει ⇒ ἀρέσῃ
> - <sup>i</sup> 35. N συμφέρον ⇒ σύμφορον
> - <sup>j</sup> 35. N εὐπρόσεδρον ⇒ εὐπάρεδρον
> - <sup>k</sup> 37. N ἑδραῖος ἐν τῇ καρδίᾳ ⇒ ἐν τῇ καρδίᾳ αὐτοῦ ἑδραῖος
> - <sup>l</sup> 37. N καρδίᾳ αὐτοῦ τοῦ ⇒ ἰδίᾳ καρδίᾳ
> - <sup>m</sup> 37. N ποιεῖ ⇒ ποιήσει
> - <sup>n</sup> 38. N ὁ ἐκγαμίζων ⇒ ὁ γαμίζων τὴν ἑαυτοῦ παρθένον
> - <sup>o</sup> 38. N ὁ δὲ ⇒ καὶ ὁ
> - <sup>p</sup> 38. N μὴ ἐκγαμίζων ⇒ μὴ γαμίζων
> - <sup>q</sup> 38. N κρεῖσσον ποιεῖ ⇒ κρεῖσσον ποιήσει
> - <sup>r</sup> 39. N νόμῳ ⇒ -
> - <sup>s</sup> 39. N καὶ ⇒ -

## Chapter 8

<sup>1</sup> Περὶ δὲ τῶν εἰδωλοθύτων, οἴδαμεν ὅτι πάντες γνῶσιν ἔχομεν. Ἡ γνῶσις φυσιοῖ, ἡ δὲ ἀγάπη οἰκοδομεῖ.
<sup>2</sup> Εἰ δέ<sup>a</sup> τις δοκεῖ εἰδέναι<sup>b</sup> τι, οὐδέπω<sup>c</sup> οὐδὲν ἔγνωκεν καθὼς δεῖ γνῶναι·
<sup>3</sup> εἰ δέ τις ἀγαπᾷ τὸν θεόν, οὗτος ἔγνωσται ὑπ’ αὐτοῦ.
<sup>4</sup> Περὶ τῆς βρώσεως οὖν τῶν εἰδωλοθύτων, οἴδαμεν ὅτι οὐδὲν εἴδωλον ἐν κόσμῳ, καὶ ὅτι οὐδεὶς θεὸς ἕτερος<sup>d</sup> εἰ μὴ εἷς.
<sup>5</sup> Καὶ γὰρ εἴπερ εἰσὶν λεγόμενοι θεοί, εἴτε ἐν οὐρανῷ εἴτε ἐπὶ<sup>e</sup> γῆς· ὥσπερ εἰσὶν θεοὶ πολλοί, καὶ κύριοι πολλοί·
<sup>6</sup> ἀλλ’ ἡμῖν εἷς θεὸς ὁ πατήρ, ἐξ οὗ τὰ πάντα, καὶ ἡμεῖς εἰς αὐτόν· καὶ εἷς κύριος Ἰησοῦς χριστός, δι’ οὗ τὰ πάντα, καὶ ἡμεῖς δι’ αὐτοῦ.
<sup>7</sup> Ἀλλ’ οὐκ ἐν πᾶσιν ἡ γνῶσις· τινὲς δὲ τῇ συνειδήσει<sup>f</sup> τοῦ εἰδώλου ἕως ἄρτι ὡς εἰδωλόθυτον ἐσθίουσιν, καὶ ἡ συνείδησις αὐτῶν ἀσθενὴς οὖσα μολύνεται.
<sup>8</sup> Βρῶμα δὲ ἡμᾶς οὐ παρίστησιν<sup>g</sup> τῷ θεῷ· οὔτε γὰρ<sup>h</sup> ἐὰν φάγωμεν περισσεύομεν, οὔτε ἐὰν μὴ φάγωμεν ὑστερούμεθα.
<sup>9</sup> Βλέπετε δὲ μήπως<sup>i</sup> ἡ ἐξουσία ὑμῶν αὕτη πρόσκομμα γένηται τοῖς ἀσθενοῦσιν.<sup>j</sup> 
<sup>10</sup> Ἐὰν γάρ τις ἴδῃ σε τὸν ἔχοντα γνῶσιν ἐν εἰδωλείῳ κατακείμενον, οὐχὶ ἡ συνείδησις αὐτοῦ ἀσθενοῦς ὄντος οἰκοδομηθήσεται εἰς τὸ τὰ εἰδωλόθυτα ἐσθίειν;
<sup>11</sup> Καὶ<sup>k</sup> ἀπολεῖται ὁ ἀσθενῶν ἀδελφὸς<sup>l</sup> ἐπὶ τῇ σῇ γνώσει,<sup>m</sup> δι’ ὃν χριστὸς ἀπέθανεν;
<sup>12</sup> Οὕτως δὲ ἁμαρτάνοντες εἰς τοὺς ἀδελφούς, καὶ τύπτοντες αὐτῶν τὴν συνείδησιν ἀσθενοῦσαν, εἰς χριστὸν ἁμαρτάνετε.
<sup>13</sup> Διόπερ εἰ βρῶμα σκανδαλίζει τὸν ἀδελφόν μου, οὐ μὴ φάγω κρέα εἰς τὸν αἰῶνα, ἵνα μὴ τὸν ἀδελφόν μου σκανδαλίσω.

> - <sup>a</sup> 2. N δέ ⇒ -
> - <sup>b</sup> 2. N εἰδέναι ⇒ ἐγνωκέναι
> - <sup>c</sup> 2. N οὐδέπω οὐδὲν ἔγνωκεν ⇒ οὔπω ἔγνω
> - <sup>d</sup> 4. N ἕτερος ⇒ -
> - <sup>e</sup> 5. B γῆς ⇒ τῆς γῆς
> - <sup>f</sup> 7. N συνειδήσει τοῦ εἰδώλου ἕως ἄρτι ⇒ συνηθείᾳ ἕως ἄρτι τοῦ εἰδώλου
> - <sup>g</sup> 8. N παρίστησιν ⇒ παραστήσει
> - <sup>h</sup> 8. N γὰρ ἐὰν φάγωμεν περισσεύομεν οὔτε ἐὰν μὴ φάγωμεν ὑστερούμεθα ⇒ ἐὰν μὴ φάγωμεν ὑστερούμεθα οὔτε ἐὰν φάγωμεν περισσεύομεν
> - <sup>i</sup> 9. N μήπως ⇒ μή πως
> - <sup>j</sup> 9. N ἀσθενοῦσιν ⇒ ἀσθενέσιν
> - <sup>k</sup> 11. N Καὶ ἀπολεῖται ⇒ Ἀπόλλυται γὰρ
> - <sup>l</sup> 11. N ἀδελφὸς ἐπὶ ⇒ ἐν
> - <sup>m</sup> 11. N γνώσει ⇒ γνώσει ὁ ἀδελφὸς

## Chapter 9

<sup>1</sup> Οὐκ εἰμὶ ἀπόστολος;<sup>a</sup> Οὐκ εἰμὶ ἐλεύθερος; Οὐχὶ Ἰησοῦν χριστὸν<sup>b</sup> τὸν κύριον ἡμῶν ἑώρακα;<sup>c</sup> Οὐ τὸ ἔργον μου ὑμεῖς ἐστε ἐν κυρίῳ;
<sup>2</sup> Εἰ ἄλλοις οὐκ εἰμὶ ἀπόστολος, ἀλλά γε ὑμῖν εἰμι· ἡ γὰρ σφραγὶς τῆς<sup>d</sup> ἐμῆς ἀποστολῆς ὑμεῖς ἐστε ἐν κυρίῳ.
<sup>3</sup> Ἡ ἐμὴ ἀπολογία τοῖς ἐμὲ ἀνακρίνουσιν αὕτη<sup>e</sup> ἐστίν.
<sup>4</sup> Μὴ οὐκ ἔχομεν ἐξουσίαν φαγεῖν καὶ πιεῖν;<sup>f</sup> 
<sup>5</sup> Μὴ οὐκ ἔχομεν ἐξουσίαν ἀδελφὴν γυναῖκα περιάγειν, ὡς καὶ οἱ λοιποὶ ἀπόστολοι, καὶ οἱ ἀδελφοὶ τοῦ κυρίου, καὶ Κηφᾶς;
<sup>6</sup> Ἢ μόνος ἐγὼ καὶ Βαρνάβας οὐκ ἔχομεν ἐξουσίαν τοῦ<sup>g</sup> μὴ ἐργάζεσθαι;
<sup>7</sup> Τίς στρατεύεται ἰδίοις ὀψωνίοις ποτέ; Τίς φυτεύει ἀμπελῶνα, καὶ ἐκ<sup>h</sup> τοῦ καρποῦ αὐτοῦ οὐκ ἐσθίει; Ἢ τίς ποιμαίνει ποίμνην, καὶ ἐκ τοῦ γάλακτος τῆς ποίμνης οὐκ ἐσθίει;
<sup>8</sup> Μὴ κατὰ ἄνθρωπον ταῦτα λαλῶ; Ἢ οὐχὶ<sup>i</sup> καὶ ὁ νόμος ταῦτα λέγει;<sup>j</sup> 
<sup>9</sup> Ἐν γὰρ τῷ Μωϋσέως<sup>k</sup> νόμῳ γέγραπται, Οὐ φιμώσεις<sup>l</sup> βοῦν ἀλοῶντα. Μὴ τῶν βοῶν μέλει τῷ θεῷ;
<sup>10</sup> Ἢ δι’ ἡμᾶς πάντως λέγει; Δι’ ἡμᾶς γὰρ ἐγράφη, ὅτι ἐπ’<sup>m</sup> ἐλπίδι ὀφείλει ὁ ἀροτριῶν ἀροτριᾷν, καὶ ὁ ἀλοῶν τῆς<sup>n</sup> ἐλπίδος αὐτοῦ μετέχειν ἐπ’ ἐλπίδι.
<sup>11</sup> Εἰ ἡμεῖς ὑμῖν τὰ πνευματικὰ ἐσπείραμεν, μέγα εἰ ἡμεῖς ὑμῶν τὰ σαρκικὰ θερίσομεν;
<sup>12</sup> Εἰ ἄλλοι τῆς ἐξουσίας<sup>o</sup> ὑμῶν μετέχουσιν, οὐ μᾶλλον ἡμεῖς; Ἀλλ’ οὐκ ἐχρησάμεθα τῇ ἐξουσίᾳ ταύτῃ, ἀλλὰ πάντα στέγομεν, ἵνα μὴ ἐγκοπήν<sup>p</sup> τινα δῶμεν τῷ εὐαγγελίῳ τοῦ χριστοῦ.
<sup>13</sup> Οὐκ οἴδατε ὅτι οἱ τὰ ἱερὰ ἐργαζόμενοι ἐκ<sup>q</sup> τοῦ ἱεροῦ ἐσθίουσιν, οἱ τῷ θυσιαστηρίῳ προσεδρεύοντες<sup>r</sup> τῷ θυσιαστηρίῳ συμμερίζονται;
<sup>14</sup> Οὕτως καὶ ὁ κύριος διέταξεν τοῖς τὸ εὐαγγέλιον καταγγέλλουσιν ἐκ τοῦ εὐαγγελίου ζῇν.
<sup>15</sup> Ἐγὼ δὲ οὐδενὶ<sup>s</sup> ἐχρησάμην τούτων· οὐκ ἔγραψα δὲ ταῦτα ἵνα οὕτως γένηται ἐν ἐμοί· καλὸν γάρ μοι μᾶλλον ἀποθανεῖν, ἢ τὸ καύχημά μου ἵνα<sup>t</sup> τις κενώσῃ.
<sup>16</sup> Ἐὰν γὰρ εὐαγγελίζωμαι, οὐκ ἔστιν μοι καύχημα· ἀνάγκη γάρ μοι ἐπίκειται· οὐαὶ δέ<sup>u</sup> μοι ἐστίν, ἐὰν μὴ εὐαγγελίζωμαι.<sup>v</sup> 
<sup>17</sup> Εἰ γὰρ ἑκὼν τοῦτο πράσσω, μισθὸν ἔχω· εἰ δὲ ἄκων, οἰκονομίαν πεπίστευμαι.
<sup>18</sup> Τίς οὖν μοί<sup>w</sup> ἐστιν ὁ μισθός; Ἵνα εὐαγγελιζόμενος ἀδάπανον θήσω τὸ εὐαγγέλιον τοῦ<sup>x</sup> χριστοῦ, εἰς τὸ μὴ καταχρήσασθαι τῇ ἐξουσίᾳ μου ἐν τῷ εὐαγγελίῳ.
<sup>19</sup> Ἐλεύθερος γὰρ ὢν ἐκ πάντων, πᾶσιν ἐμαυτὸν ἐδούλωσα, ἵνα τοὺς πλείονας κερδήσω.
<sup>20</sup> Καὶ ἐγενόμην τοῖς Ἰουδαίοις ὡς Ἰουδαῖος, ἵνα Ἰουδαίους κερδήσω· τοῖς ὑπὸ νόμον ὡς ὑπὸ νόμον, ἵνα<sup>y</sup> τοὺς ὑπὸ νόμον κερδήσω·
<sup>21</sup> τοῖς ἀνόμοις ὡς ἄνομος, μὴ ὢν ἄνομος θεῷ<sup>z</sup> ἀλλ’ ἔννομος χριστῷ,<sup>a</sup> ἵνα κερδήσω<sup>b</sup> ἀνόμους.
<sup>22</sup> Ἐγενόμην τοῖς ἀσθενέσιν ὡς<sup>c</sup> ἀσθενής, ἵνα τοὺς ἀσθενεῖς κερδήσω. Τοῖς πᾶσιν γέγονα τὰ<sup>d</sup> πάντα, ἵνα πάντως τινὰς σώσω.
<sup>23</sup> Τοῦτο<sup>e</sup> δὲ ποιῶ διὰ τὸ εὐαγγέλιον, ἵνα συγκοινωνὸς αὐτοῦ γένωμαι.
<sup>24</sup> Οὐκ οἴδατε ὅτι οἱ ἐν σταδίῳ τρέχοντες πάντες μὲν τρέχουσιν, εἷς δὲ λαμβάνει τὸ βραβεῖον; Οὕτως τρέχετε, ἵνα καταλάβητε.
<sup>25</sup> Πᾶς δὲ ὁ ἀγωνιζόμενος πάντα ἐγκρατεύεται· ἐκεῖνοι μὲν οὖν ἵνα φθαρτὸν στέφανον λάβωσιν, ἡμεῖς δὲ ἄφθαρτον.
<sup>26</sup> Ἐγὼ τοίνυν οὕτως τρέχω ὡς οὐκ ἀδήλως· οὕτως πυκτεύω, ὡς οὐκ ἀέρα δέρων·
<sup>27</sup> ἀλλ’<sup>f</sup> ὑπωπιάζω μου τὸ σῶμα καὶ δουλαγωγῶ, μήπως,<sup>g</sup> ἄλλοις κηρύξας, αὐτὸς ἀδόκιμος γένωμαι.

> - <sup>a</sup> 1. N ἀπόστολος; Οὐκ εἰμὶ ἐλεύθερος; ⇒ ἐλεύθερος; Οὐκ εἰμὶ ἀπόστολος;
> - <sup>b</sup> 1. N χριστὸν ⇒ -
> - <sup>c</sup> 1. N ἑώρακα ⇒ ἑόρακα
> - <sup>d</sup> 2. N τῆς ἐμῆς ⇒ μου τῆς
> - <sup>e</sup> 3. N αὕτη ἐστίν ⇒ ἐστιν αὕτη
> - <sup>f</sup> 4. N πιεῖν ⇒ πεῖν
> - <sup>g</sup> 6. N τοῦ ⇒ -
> - <sup>h</sup> 7. N ἐκ τοῦ καρποῦ ⇒ τὸν καρπὸν
> - <sup>i</sup> 8. N οὐχὶ ⇒ -
> - <sup>j</sup> 8. N λέγει ⇒ οὐ λέγει
> - <sup>k</sup> 9. B Μωϋσέως ⇒ Μωσέως
> - <sup>l</sup> 9. N φιμώσεις ⇒ κημώσεις
> - <sup>m</sup> 10. N ἐπ’ ἐλπίδι ὀφείλει ⇒ ὀφείλει ἐπ’ ἐλπίδι
> - <sup>n</sup> 10. N τῆς ἐλπίδος αὐτοῦ μετέχειν ἐπ’ ἐλπίδι ⇒ ἐπ’ ἐλπίδι τοῦ μετέχειν
> - <sup>o</sup> 12. N ἐξουσίας ὑμῶν ⇒ ὑμῶν ἐξουσίας
> - <sup>p</sup> 12. N ἐγκοπήν τινα ⇒ τινα ἐγκοπὴν
> - <sup>q</sup> 13. N ἐκ ⇒ [τὰ]ἐκ
> - <sup>r</sup> 13. N προσεδρεύοντες ⇒ παρεδρεύοντες
> - <sup>s</sup> 15. N οὐδενὶ ἐχρησάμην ⇒ οὐ κέχρημαι οὐδενὶ
> - <sup>t</sup> 15. N ἵνα τις κενώσῃ ⇒ οὐδεὶς κενώσει
> - <sup>u</sup> 16. N δέ ⇒ γάρ
> - <sup>v</sup> 16. N μὴ εὐαγγελίζωμαι ⇒ μὴ εὐαγγελίσωμαι
> - <sup>w</sup> 18. N μοί ⇒ μού
> - <sup>x</sup> 18. N τοῦ χριστοῦ ⇒ -
> - <sup>y</sup> 20. N ὡς ὑπὸ νόμον ⇒ ὡς ὑπὸ νόμον μὴ ὢν αὐτὸς ὑπὸ νόμον
> - <sup>z</sup> 21. N θεῷ ⇒ θεοῦ
> - <sup>a</sup> 21. N χριστῷ ⇒ χριστοῦ
> - <sup>b</sup> 21. N κερδήσω ⇒ κερδάνω τοὺς
> - <sup>c</sup> 22. N ὡς ⇒ -
> - <sup>d</sup> 22. N τὰ ⇒ -
> - <sup>e</sup> 23. N Τοῦτο ⇒ Πάντα
> - <sup>f</sup> 27. N ἀλλ’ ⇒ ἀλλὰ
> - <sup>g</sup> 27. N μήπως ⇒ μή πως

## Chapter 10

<sup>1</sup> Οὐ θέλω δὲ<sup>a</sup> ὑμᾶς ἀγνοεῖν, ἀδελφοί, ὅτι οἱ πατέρες ἡμῶν πάντες ὑπὸ τὴν νεφέλην ἦσαν, καὶ πάντες διὰ τῆς θαλάσσης διῆλθον,
<sup>2</sup> καὶ πάντες εἰς τὸν Μωϋσῆν ἐβαπτίσαντο<sup>b</sup> ἐν τῇ νεφέλῃ καὶ ἐν τῇ θαλάσσῃ,
<sup>3</sup> καὶ πάντες τὸ αὐτὸ βρῶμα<sup>c</sup> πνευματικὸν ἔφαγον,
<sup>4</sup> καὶ πάντες τὸ αὐτὸ πόμα<sup>d</sup> πνευματικὸν ἔπιον· ἔπινον γὰρ ἐκ πνευματικῆς ἀκολουθούσης πέτρας· ἡ δὲ<sup>e</sup> πέτρα ἦν ὁ χριστός.
<sup>5</sup> Ἀλλ’ οὐκ ἐν τοῖς πλείοσιν αὐτῶν εὐδόκησεν ὁ θεός· κατεστρώθησαν γὰρ ἐν τῇ ἐρήμῳ.
<sup>6</sup> Ταῦτα δὲ τύποι ἡμῶν ἐγενήθησαν, εἰς τὸ μὴ εἶναι ἡμᾶς ἐπιθυμητὰς κακῶν, καθὼς κἀκεῖνοι ἐπεθύμησαν.
<sup>7</sup> Μηδὲ εἰδωλολάτραι γίνεσθε, καθώς τινες αὐτῶν· ὥσπερ γέγραπται, Ἐκάθισεν ὁ λαὸς φαγεῖν καὶ πιεῖν,<sup>f</sup> καὶ ἀνέστησαν παίζειν.
<sup>8</sup> Μηδὲ πορνεύωμεν, καθώς τινες αὐτῶν ἐπόρνευσαν, καὶ ἔπεσον<sup>g</sup> ἐν μιᾷ ἡμέρᾳ εἴκοσι τρεῖς χιλιάδες.
<sup>9</sup> Μηδὲ ἐκπειράζωμεν τὸν χριστόν, καθὼς καί<sup>h</sup> τινες αὐτῶν ἐπείρασαν, καὶ ὑπὸ τῶν ὄφεων ἀπώλοντο.<sup>i</sup> 
<sup>10</sup> Μηδὲ γογγύζετε, καθὼς<sup>j</sup> καί τινες αὐτῶν ἐγόγγυσαν, καὶ ἀπώλοντο ὑπὸ τοῦ ὀλοθρευτοῦ.
<sup>11</sup> Ταῦτα δὲ πάντα<sup>k</sup> τύποι συνέβαινον ἐκείνοις· ἐγράφη δὲ πρὸς νουθεσίαν ἡμῶν, εἰς οὓς τὰ τέλη τῶν αἰώνων κατήντησεν.<sup>l</sup> 
<sup>12</sup> Ὥστε ὁ δοκῶν ἑστάναι, βλεπέτω μὴ πέσῃ.
<sup>13</sup> Πειρασμὸς ὑμᾶς οὐκ εἴληφεν εἰ μὴ ἀνθρώπινος· πιστὸς δὲ ὁ θεός, ὃς οὐκ ἐάσει ὑμᾶς πειρασθῆναι ὑπὲρ ὃ δύνασθε, ἀλλὰ ποιήσει σὺν τῷ πειρασμῷ καὶ τὴν ἔκβασιν, τοῦ δύνασθαι ὑμᾶς<sup>m</sup> ὑπενεγκεῖν.

<sup>14</sup> Διόπερ, ἀγαπητοί μου, φεύγετε ἀπὸ τῆς εἰδωλολατρείας.<sup>n</sup> 
<sup>15</sup> Ὡς φρονίμοις λέγω, κρίνατε ὑμεῖς ὅ φημι.
<sup>16</sup> Τὸ ποτήριον τῆς εὐλογίας ὃ εὐλογοῦμεν, οὐχὶ κοινωνία<sup>o</sup> τοῦ αἵματος τοῦ χριστοῦ ἐστίν; Τὸν ἄρτον ὃν κλῶμεν, οὐχὶ κοινωνία τοῦ σώματος τοῦ χριστοῦ ἐστίν;
<sup>17</sup> Ὅτι εἷς ἄρτος, ἓν σῶμα, οἱ πολλοί ἐσμεν· οἱ γὰρ πάντες ἐκ τοῦ ἑνὸς ἄρτου μετέχομεν.
<sup>18</sup> Βλέπετε τὸν Ἰσραὴλ κατὰ σάρκα· οὐχὶ<sup>p</sup> οἱ ἐσθίοντες τὰς θυσίας κοινωνοὶ τοῦ θυσιαστηρίου εἰσίν;
<sup>19</sup> Τί οὖν φημι; Ὅτι εἴδωλόν<sup>q</sup> τί ἐστιν; Ἢ ὅτι εἰδωλόθυτόν<sup>r</sup> τί ἐστιν;
<sup>20</sup> Ἀλλ’ ὅτι ἃ θύει<sup>s</sup> τὰ ἔθνη, δαιμονίοις θύει, καὶ οὐ θεῷ· οὐ<sup>t</sup> θέλω δὲ ὑμᾶς κοινωνοὺς τῶν δαιμονίων γίνεσθαι.
<sup>21</sup> Οὐ δύνασθε ποτήριον κυρίου πίνειν καὶ ποτήριον δαιμονίων· οὐ δύνασθε τραπέζης κυρίου μετέχειν καὶ τραπέζης δαιμονίων.
<sup>22</sup> Ἢ παραζηλοῦμεν τὸν κύριον; Μὴ ἰσχυρότεροι αὐτοῦ ἐσμέν;

<sup>23</sup> Πάντα μοι<sup>u</sup> ἔξεστιν, ἀλλ’ οὐ πάντα συμφέρει. Πάντα μοι ἔξεστιν, ἀλλ’ οὐ πάντα οἰκοδομεῖ.
<sup>24</sup> Μηδεὶς τὸ ἑαυτοῦ ζητείτω, ἀλλὰ τὸ τοῦ ἑτέρου ἕκαστος.<sup>v</sup> 
<sup>25</sup> Πᾶν τὸ ἐν μακέλλῳ πωλούμενον ἐσθίετε, μηδὲν ἀνακρίνοντες διὰ τὴν συνείδησιν·
<sup>26</sup> Τοῦ γὰρ<sup>w</sup> κυρίου ἡ γῆ καὶ τὸ πλήρωμα αὐτῆς.
<sup>27</sup> Εἰ δέ<sup>x</sup> τις καλεῖ ὑμᾶς τῶν ἀπίστων, καὶ θέλετε πορεύεσθαι, πᾶν τὸ παρατιθέμενον ὑμῖν ἐσθίετε, μηδὲν ἀνακρίνοντες διὰ τὴν συνείδησιν.
<sup>28</sup> Ἐὰν δέ τις ὑμῖν εἴπῃ, Τοῦτο εἰδωλόθυτόν<sup>y</sup> ἐστιν, μὴ ἐσθίετε δι’ ἐκεῖνον τὸν μηνύσαντα καὶ τὴν συνείδησιν· Τοῦ<sup>z</sup> γὰρ κυρίου ἡ γῆ καὶ τὸ πλήρωμα αὐτῆς.
<sup>29</sup> Συνείδησιν δὲ λέγω, οὐχὶ τὴν ἑαυτοῦ, ἀλλὰ τὴν τοῦ ἑτέρου· ἵνα<sup>a</sup> τί γὰρ ἡ ἐλευθερία μου κρίνεται ὑπὸ ἄλλης συνειδήσεως;
<sup>30</sup> Εἰ ἐγὼ χάριτι μετέχω, τί βλασφημοῦμαι ὑπὲρ οὗ ἐγὼ εὐχαριστῶ;
<sup>31</sup> Εἴτε οὖν ἐσθίετε, εἴτε πίνετε, εἴτε τι ποιεῖτε, πάντα εἰς δόξαν θεοῦ ποιεῖτε.
<sup>32</sup> Ἀπρόσκοποι γίνεσθε<sup>b</sup> καὶ Ἰουδαίοις καὶ Ἕλλησιν καὶ τῇ ἐκκλησίᾳ τοῦ θεοῦ·
<sup>33</sup> καθὼς κἀγὼ πάντα πᾶσιν ἀρέσκω, μὴ ζητῶν τὸ ἐμαυτοῦ συμφέρον,<sup>c</sup> ἀλλὰ τὸ τῶν πολλῶν, ἵνα σωθῶσιν.

> - <sup>a</sup> 1. N δὲ ⇒ γὰρ
> - <sup>b</sup> 2. N ἐβαπτίσαντο ⇒ ἐβαπτίσθησαν
> - <sup>c</sup> 3. N βρῶμα πνευματικὸν ⇒ πνευματικὸν βρῶμα
> - <sup>d</sup> 4. N πόμα πνευματικὸν ἔπιον ⇒ πνευματικὸν ἔπιον πόμα
> - <sup>e</sup> 4. N δὲ πέτρα ⇒ πέτρα δὲ
> - <sup>f</sup> 7. N πιεῖν ⇒ πεῖν
> - <sup>g</sup> 8. N ἔπεσον ἐν ⇒ ἔπεσαν
> - <sup>h</sup> 9. N καί τινες ⇒ τινες
> - <sup>i</sup> 9. N ἀπώλοντο ⇒ ἀπώλλυντο
> - <sup>j</sup> 10. N καθὼς καί ⇒ καθάπερ
> - <sup>k</sup> 11. N πάντα τύποι συνέβαινον ⇒ τυπικῶς συνέβαινεν
> - <sup>l</sup> 11. N κατήντησεν ⇒ κατήντηκεν
> - <sup>m</sup> 13. N ὑμᾶς ὑπενεγκεῖν ⇒ ὑπενεγκεῖν
> - <sup>n</sup> 14. N εἰδωλολατρείας ⇒ εἰδωλολατρίας
> - <sup>o</sup> 16. N τοῦ αἵματος τοῦ χριστοῦ ἐστίν ⇒ ἐστὶν τοῦ αἵματος τοῦ χριστοῦ
> - <sup>p</sup> 18. N οὐχὶ ⇒ οὐχ
> - <sup>q</sup> 19. N εἴδωλόν ⇒ εἰδωλόθυτόν
> - <sup>r</sup> 19. N εἰδωλόθυτόν ⇒ εἴδωλόν
> - <sup>s</sup> 20. N θύει τὰ ἔθνη δαιμονίοις θύει ⇒ θύουσιν δαιμονίοις
> - <sup>t</sup> 20. N θεῷ ⇒ θεῷ[θύουσιν]
> - <sup>u</sup> 23. N Πάντα μοι ἔξεστιν ἀλλ’ οὐ πάντα συμφέρει Πάντα μοι ἔξεστιν ⇒ Πάντα ἔξεστιν ἀλλ’ οὐ πάντα συμφέρει Πάντα ἔξεστιν
> - <sup>v</sup> 24. N ἕκαστος ⇒ -
> - <sup>w</sup> 26. N γὰρ κυρίου ⇒ κυρίου γὰρ
> - <sup>x</sup> 27. N δέ ⇒ -
> - <sup>y</sup> 28. N εἰδωλόθυτόν ⇒ ἱερόθυτόν
> - <sup>z</sup> 28. N Τοῦ γὰρ κυρίου ἡ γῆ καὶ τὸ πλήρωμα αὐτῆς ⇒ -
> - <sup>a</sup> 29. N ἵνα τί ⇒ ἱνατί
> - <sup>b</sup> 32. N γίνεσθε καὶ Ἰουδαίοις ⇒ καὶ Ἰουδαίοις γίνεσθε
> - <sup>c</sup> 33. N συμφέρον ⇒ σύμφορον

## Chapter 11

<sup>1</sup> Μιμηταί μου γίνεσθε, καθὼς κἀγὼ χριστοῦ.

<sup>2</sup> Ἐπαινῶ δὲ ὑμᾶς, ἀδελφοί,<sup>a</sup> ὅτι πάντα μου μέμνησθε, καὶ καθὼς παρέδωκα ὑμῖν τὰς παραδόσεις κατέχετε.
<sup>3</sup> Θέλω δὲ ὑμᾶς εἰδέναι, ὅτι παντὸς ἀνδρὸς ἡ κεφαλὴ ὁ χριστός ἐστιν· κεφαλὴ δὲ γυναικός, ὁ ἀνήρ· κεφαλὴ δὲ χριστοῦ,<sup>b</sup> ὁ θεός.
<sup>4</sup> Πᾶς ἀνὴρ προσευχόμενος ἢ προφητεύων, κατὰ κεφαλῆς ἔχων, καταισχύνει τὴν κεφαλὴν αὐτοῦ.
<sup>5</sup> Πᾶσα δὲ γυνὴ προσευχομένη ἢ προφητεύουσα ἀκατακαλύπτῳ τῇ κεφαλῇ, καταισχύνει τὴν κεφαλὴν ἑαυτῆς·<sup>c</sup> ἓν γάρ ἐστιν καὶ τὸ αὐτὸ τῇ ἐξυρημένῃ.
<sup>6</sup> Εἰ γὰρ οὐ κατακαλύπτεται γυνή, καὶ κειράσθω· εἰ δὲ αἰσχρὸν γυναικὶ τὸ κείρασθαι ἢ ξυρᾶσθαι, κατακαλυπτέσθω.
<sup>7</sup> Ἀνὴρ μὲν γὰρ οὐκ ὀφείλει κατακαλύπτεσθαι τὴν κεφαλήν, εἰκὼν καὶ δόξα θεοῦ ὑπάρχων· γυνὴ<sup>d</sup> δὲ δόξα ἀνδρός ἐστιν.
<sup>8</sup> Οὐ γάρ ἐστιν ἀνὴρ ἐκ γυναικός, ἀλλὰ γυνὴ ἐξ ἀνδρός·
<sup>9</sup> καὶ γὰρ οὐκ ἐκτίσθη ἀνὴρ διὰ τὴν γυναῖκα, ἀλλὰ γυνὴ διὰ τὸν ἄνδρα·
<sup>10</sup> διὰ τοῦτο ὀφείλει ἡ γυνὴ ἐξουσίαν ἔχειν ἐπὶ τῆς κεφαλῆς διὰ τοὺς ἀγγέλους.
<sup>11</sup> Πλὴν οὔτε ἀνὴρ<sup>e</sup> χωρὶς γυναικός, οὔτε γυνὴ χωρὶς ἀνδρός, ἐν κυρίῳ.
<sup>12</sup> Ὥσπερ γὰρ ἡ γυνὴ ἐκ τοῦ ἀνδρός, οὕτως καὶ ὁ ἀνὴρ διὰ τῆς γυναικός, τὰ δὲ πάντα ἐκ τοῦ θεοῦ.
<sup>13</sup> Ἐν ὑμῖν αὐτοῖς κρίνατε· πρέπον ἐστὶν γυναῖκα ἀκατακάλυπτον τῷ θεῷ προσεύχεσθαι;
<sup>14</sup> Ἢ<sup>f</sup> οὐδὲ αὐτὴ ἡ φύσις διδάσκει ὑμᾶς, ὅτι ἀνὴρ μὲν ἐὰν κομᾷ, ἀτιμία αὐτῷ ἐστίν;
<sup>15</sup> Γυνὴ δὲ ἐὰν κομᾷ, δόξα αὐτῇ ἐστίν. Ὅτι ἡ κόμη ἀντὶ περιβολαίου δέδοται.<sup>g</sup> 
<sup>16</sup> Εἰ δέ τις δοκεῖ φιλόνεικος εἶναι, ἡμεῖς τοιαύτην συνήθειαν οὐκ ἔχομεν, οὐδὲ αἱ ἐκκλησίαι τοῦ θεοῦ.

<sup>17</sup> Τοῦτο δὲ παραγγέλλων οὐκ ἐπαινῶ, ὅτι οὐκ εἰς τὸ κρεῖττον<sup>h</sup> ἀλλ’ εἰς τὸ ἧττον συνέρχεσθε.
<sup>18</sup> Πρῶτον μὲν γὰρ συνερχομένων ὑμῶν ἐν ἐκκλησίᾳ, ἀκούω σχίσματα ἐν ὑμῖν ὑπάρχειν, καὶ μέρος τι πιστεύω.
<sup>19</sup> Δεῖ γὰρ καὶ αἱρέσεις ἐν ὑμῖν εἶναι, ἵνα οἱ<sup>i</sup> δόκιμοι φανεροὶ γένωνται ἐν ὑμῖν.
<sup>20</sup> Συνερχομένων οὖν ὑμῶν ἐπὶ τὸ αὐτό, οὐκ ἔστιν κυριακὸν δεῖπνον φαγεῖν.
<sup>21</sup> Ἕκαστος γὰρ τὸ ἴδιον δεῖπνον προλαμβάνει ἐν τῷ φαγεῖν, καὶ ὃς μὲν πεινᾷ, ὃς δὲ μεθύει.
<sup>22</sup> Μὴ γὰρ οἰκίας οὐκ ἔχετε εἰς τὸ ἐσθίειν καὶ πίνειν; Ἢ τῆς ἐκκλησίας τοῦ θεοῦ καταφρονεῖτε, καὶ καταισχύνετε τοὺς μὴ ἔχοντας; Τί ὑμῖν<sup>j</sup> εἴπω; Ἐπαινέσω ὑμᾶς ἐν τούτῳ; Οὐκ ἐπαινῶ.
<sup>23</sup> Ἐγὼ γὰρ παρέλαβον ἀπὸ τοῦ κυρίου ὃ καὶ παρέδωκα ὑμῖν, ὅτι ὁ κύριος Ἰησοῦς ἐν τῇ νυκτὶ ᾗ παρεδίδοτο<sup>k</sup> ἔλαβεν ἄρτον,
<sup>24</sup> καὶ εὐχαριστήσας ἔκλασεν καὶ εἶπεν, Λάβετε,<sup>l</sup> φάγετε· τοῦτό μού ἐστιν τὸ σῶμα τὸ ὑπὲρ ὑμῶν κλώμενον·<sup>m</sup> τοῦτο ποιεῖτε εἰς τὴν ἐμὴν ἀνάμνησιν.
<sup>25</sup> Ὡσαύτως καὶ τὸ ποτήριον μετὰ τὸ δειπνῆσαι, λέγων, Τοῦτο τὸ ποτήριον ἡ καινὴ διαθήκη ἐστὶν ἐν τῷ ἐμῷ αἵματι· τοῦτο ποιεῖτε, ὁσάκις ἂν<sup>n</sup> πίνητε, εἰς τὴν ἐμὴν ἀνάμνησιν.
<sup>26</sup> Ὁσάκις γὰρ ἂν<sup>o</sup> ἐσθίητε τὸν ἄρτον τοῦτον, καὶ τὸ ποτήριον τοῦτο<sup>p</sup> πίνητε, τὸν θάνατον τοῦ κυρίου καταγγέλλετε ἄχρι οὗ ἂν<sup>q</sup> ἔλθῃ.
<sup>27</sup> Ὥστε ὃς ἂν ἐσθίῃ τὸν ἄρτον τοῦτον<sup>r</sup> ἢ πίνῃ τὸ ποτήριον τοῦ κυρίου ἀναξίως<sup>s</sup> τοῦ κυρίου, ἔνοχος ἔσται τοῦ σώματος καὶ τοῦ αἵματος τοῦ κυρίου.
<sup>28</sup> Δοκιμαζέτω δὲ ἄνθρωπος ἑαυτόν, καὶ οὕτως ἐκ τοῦ ἄρτου ἐσθιέτω, καὶ ἐκ τοῦ ποτηρίου πινέτω.
<sup>29</sup> Ὁ γὰρ ἐσθίων καὶ πίνων ἀναξίως,<sup>t</sup> κρίμα ἑαυτῷ ἐσθίει καὶ πίνει, μὴ διακρίνων τὸ σῶμα τοῦ<sup>u</sup> κυρίου.
<sup>30</sup> Διὰ τοῦτο ἐν ὑμῖν πολλοὶ ἀσθενεῖς καὶ ἄρρωστοι, καὶ κοιμῶνται ἱκανοί.
<sup>31</sup> Εἰ γὰρ<sup>v</sup> ἑαυτοὺς διεκρίνομεν, οὐκ ἂν ἐκρινόμεθα.
<sup>32</sup> Κρινόμενοι δέ, ὑπὸ κυρίου<sup>w</sup> παιδευόμεθα, ἵνα μὴ σὺν τῷ κόσμῳ κατακριθῶμεν.
<sup>33</sup> Ὥστε, ἀδελφοί μου, συνερχόμενοι εἰς τὸ φαγεῖν, ἀλλήλους ἐκδέχεσθε.
<sup>34</sup> Εἰ δέ<sup>x</sup> τις πεινᾷ, ἐν οἴκῳ ἐσθιέτω· ἵνα μὴ εἰς κρίμα συνέρχησθε. Τὰ δὲ λοιπά, ὡς ἂν ἔλθω, διατάξομαι.

> - <sup>a</sup> 2. N ἀδελφοί ⇒ -
> - <sup>b</sup> 3. N χριστοῦ ⇒ τοῦ χριστοῦ
> - <sup>c</sup> 5. N ἑαυτῆς ⇒ αὐτῆς
> - <sup>d</sup> 7. N γυνὴ ⇒ ἡ γυνὴ
> - <sup>e</sup> 11. N ἀνὴρ χωρὶς γυναικός οὔτε γυνὴ χωρὶς ἀνδρός ⇒ γυνὴ χωρὶς ἀνδρός οὔτε ἀνὴρ χωρὶς γυναικός
> - <sup>f</sup> 14. N Ἢ οὐδὲ αὐτὴ ἡ φύσις ⇒ Οὐδὲ ἡ φύσις αὐτὴ
> - <sup>g</sup> 15. N δέδοται ⇒ δέδοται[αὐτῇ]
> - <sup>h</sup> 17. N κρεῖττον ἀλλ’ εἰς τὸ ἧττον ⇒ κρεῖσσον ἀλλὰ εἰς τὸ ἧσσον
> - <sup>i</sup> 19. N οἱ ⇒ [καὶ]οἱ
> - <sup>j</sup> 22. N ὑμῖν εἴπω ⇒ εἴπω ὑμῖν
> - <sup>k</sup> 23. N παρεδίδοτο ⇒ παρεδίδετο
> - <sup>l</sup> 24. N Λάβετε φάγετε ⇒ -
> - <sup>m</sup> 24. N κλώμενον ⇒ -
> - <sup>n</sup> 25. N ἂν ⇒ ἐὰν
> - <sup>o</sup> 26. N ἂν ἐσθίητε ⇒ ἐὰν ἐσθίητε
> - <sup>p</sup> 26. N τοῦτο ⇒ -
> - <sup>q</sup> 26. N ἂν ἔλθῃ ⇒ ἔλθῃ
> - <sup>r</sup> 27. N τοῦτον ⇒ -
> - <sup>s</sup> 27. N ἀναξίως τοῦ κυρίου ⇒ ἀναξίως
> - <sup>t</sup> 29. N ἀναξίως ⇒ -
> - <sup>u</sup> 29. N τοῦ κυρίου ⇒ -
> - <sup>v</sup> 31. N γὰρ ⇒ δὲ
> - <sup>w</sup> 32. N κυρίου ⇒ [τοῦ]κυρίου
> - <sup>x</sup> 34. N δέ τις ⇒ τις

## Chapter 12

<sup>1</sup> Περὶ δὲ τῶν πνευματικῶν, ἀδελφοί, οὐ θέλω ὑμᾶς ἀγνοεῖν.
<sup>2</sup> Οἴδατε ὅτι ὅτε ἔθνη ἦτε πρὸς τὰ εἴδωλα τὰ ἄφωνα, ὡς ἂν ἤγεσθε, ἀπαγόμενοι.
<sup>3</sup> Διὸ γνωρίζω ὑμῖν ὅτι οὐδεὶς ἐν πνεύματι θεοῦ λαλῶν λέγει Ἀνάθεμα Ἰησοῦν·<sup>a</sup> καὶ οὐδεὶς δύναται εἰπεῖν, Κύριον<sup>b</sup> Ἰησοῦν, εἰ μὴ ἐν πνεύματι ἁγίῳ.

<sup>4</sup> Διαιρέσεις δὲ χαρισμάτων εἰσίν, τὸ δὲ αὐτὸ πνεῦμα.
<sup>5</sup> Καὶ διαιρέσεις διακονιῶν εἰσίν, καὶ ὁ αὐτὸς κύριος.
<sup>6</sup> Καὶ διαιρέσεις ἐνεργημάτων εἰσίν, ὁ δὲ αὐτός ἐστιν<sup>c</sup> θεός, ὁ ἐνεργῶν τὰ πάντα ἐν πᾶσιν.
<sup>7</sup> Ἑκάστῳ δὲ δίδοται ἡ φανέρωσις τοῦ πνεύματος πρὸς τὸ συμφέρον.
<sup>8</sup> ᾯ μὲν γὰρ διὰ τοῦ πνεύματος δίδοται λόγος σοφίας, ἄλλῳ δὲ λόγος γνώσεως, κατὰ τὸ αὐτὸ πνεῦμα·
<sup>9</sup> ἑτέρῳ δὲ<sup>d</sup> πίστις, ἐν τῷ αὐτῷ πνεύματι· ἄλλῳ δὲ χαρίσματα ἰαμάτων ἐν τῷ αὐτῷ<sup>e</sup> πνεύματι·
<sup>10</sup> ἄλλῳ δὲ ἐνεργήματα δυνάμεων, ἄλλῳ δὲ<sup>f</sup> προφητεία, ἄλλῳ δὲ διακρίσεις πνευμάτων, ἑτέρῳ δὲ<sup>g</sup> γένη γλωσσῶν, ἄλλῳ δὲ ἑρμηνεία γλωσσῶν·
<sup>11</sup> πάντα δὲ ταῦτα ἐνεργεῖ τὸ ἓν καὶ τὸ αὐτὸ πνεῦμα, διαιροῦν ἰδίᾳ ἑκάστῳ καθὼς βούλεται.

<sup>12</sup> Καθάπερ γὰρ τὸ σῶμα ἕν ἐστιν, καὶ μέλη ἔχει<sup>h</sup> πολλά, πάντα δὲ τὰ μέλη τοῦ σώματος τοῦ<sup>i</sup> ἑνός, πολλὰ ὄντα, ἕν ἐστιν σῶμα· οὕτως καὶ ὁ χριστός.
<sup>13</sup> Καὶ γὰρ ἐν ἑνὶ πνεύματι ἡμεῖς πάντες εἰς ἓν σῶμα ἐβαπτίσθημεν, εἴτε Ἰουδαῖοι εἴτε Ἕλληνες, εἴτε δοῦλοι εἴτε ἐλεύθεροι· καὶ πάντες εἰς<sup>j</sup> ἓν πνεῦμα ἐποτίσθημεν.
<sup>14</sup> Καὶ γὰρ τὸ σῶμα οὐκ ἔστιν ἓν μέλος ἀλλὰ πολλά.
<sup>15</sup> Ἐὰν εἴπῃ ὁ πούς, Ὅτι οὐκ εἰμὶ χείρ, οὐκ εἰμὶ ἐκ τοῦ σώματος· οὐ παρὰ τοῦτο οὐκ ἔστιν ἐκ τοῦ σώματος;
<sup>16</sup> Καὶ ἐὰν εἴπῃ τὸ οὖς, Ὅτι οὐκ εἰμὶ ὀφθαλμός, οὐκ εἰμὶ ἐκ τοῦ σώματος· οὐ παρὰ τοῦτο οὐκ ἔστιν ἐκ τοῦ σώματος;
<sup>17</sup> Εἰ ὅλον τὸ σῶμα ὀφθαλμός, ποῦ ἡ ἀκοή; Εἰ ὅλον ἀκοή, ποῦ ἡ ὄσφρησις;
<sup>18</sup> Νυνὶ δὲ ὁ θεὸς ἔθετο τὰ μέλη ἓν ἕκαστον αὐτῶν ἐν τῷ σώματι, καθὼς ἠθέλησεν.
<sup>19</sup> Εἰ δὲ ἦν τὰ πάντα ἓν μέλος, ποῦ τὸ σῶμα;
<sup>20</sup> Νῦν δὲ πολλὰ μὲν μέλη, ἓν δὲ σῶμα.
<sup>21</sup> Οὐ δύναται δὲ ὁ ὀφθαλμὸς εἰπεῖν τῇ χειρί, Χρείαν σου οὐκ ἔχω· ἢ πάλιν ἡ κεφαλὴ τοῖς ποσίν, Χρείαν ὑμῶν οὐκ ἔχω.
<sup>22</sup> Ἀλλὰ πολλῷ μᾶλλον τὰ δοκοῦντα μέλη τοῦ σώματος ἀσθενέστερα ὑπάρχειν, ἀναγκαῖά ἐστιν·
<sup>23</sup> καὶ ἃ δοκοῦμεν ἀτιμότερα εἶναι τοῦ σώματος, τούτοις τιμὴν περισσοτέραν περιτίθεμεν· καὶ τὰ ἀσχήμονα ἡμῶν εὐσχημοσύνην περισσοτέραν ἔχει·
<sup>24</sup> τὰ δὲ εὐσχήμονα ἡμῶν οὐ χρείαν ἔχει· ἀλλ’<sup>k</sup> ὁ θεὸς συνεκέρασεν τὸ σῶμα, τῷ ὑστεροῦντι<sup>l</sup> περισσοτέραν δοὺς τιμήν,
<sup>25</sup> ἵνα μὴ ᾖ σχίσματα<sup>m</sup> ἐν τῷ σώματι, ἀλλὰ τὸ αὐτὸ ὑπὲρ ἀλλήλων μεριμνῶσιν τὰ μέλη.
<sup>26</sup> Καὶ εἴτε πάσχει ἓν μέλος, συμπάσχει πάντα τὰ μέλη· εἴτε δοξάζεται ἓν<sup>n</sup> μέλος, συγχαίρει πάντα τὰ μέλη.
<sup>27</sup> Ὑμεῖς δέ ἐστε σῶμα χριστοῦ, καὶ μέλη ἐκ μέρους.
<sup>28</sup> Καὶ οὓς μὲν ἔθετο ὁ θεὸς ἐν τῇ ἐκκλησίᾳ πρῶτον ἀποστόλους, δεύτερον προφήτας, τρίτον διδασκάλους, ἔπειτα δυνάμεις, εἶτα<sup>o</sup> χαρίσματα ἰαμάτων, ἀντιλήψεις,<sup>p</sup> κυβερνήσεις, γένη γλωσσῶν.
<sup>29</sup> Μὴ πάντες ἀπόστολοι; Μὴ πάντες προφῆται; Μὴ πάντες διδάσκαλοι; Μὴ πάντες δυνάμεις;
<sup>30</sup> Μὴ πάντες χαρίσματα ἔχουσιν ἰαμάτων; Μὴ πάντες γλώσσαις λαλοῦσιν; Μὴ πάντες διερμηνεύουσιν;
<sup>31</sup> Ζηλοῦτε δὲ τὰ χαρίσματα τὰ κρείττονα.<sup>q</sup> Καὶ ἔτι καθ’ ὑπερβολὴν ὁδὸν ὑμῖν δείκνυμι.

> - <sup>a</sup> 3. N Ἰησοῦν καὶ ⇒ Ἰησοῦς καὶ
> - <sup>b</sup> 3. N Κύριον Ἰησοῦν ⇒ Κύριος Ἰησοῦς
> - <sup>c</sup> 6. N ἐστιν ⇒ -
> - <sup>d</sup> 9. N δὲ πίστις ⇒ πίστις
> - <sup>e</sup> 9. N ἰαμάτων ἐν τῷ αὐτῷ ⇒ ἰαμάτων ἐν τῷ ἑνὶ
> - <sup>f</sup> 10. N δὲ προφητεία ἄλλῳ δὲ ⇒ [δὲ]προφητεία ἄλλῳ[δὲ]
> - <sup>g</sup> 10. N δὲ γένη ⇒ γένη
> - <sup>h</sup> 12. N ἔχει πολλά ⇒ πολλὰ ἔχει
> - <sup>i</sup> 12. N τοῦ ἑνός ⇒ -
> - <sup>j</sup> 13. N εἰς ἓν πνεῦμα ⇒ ἓν πνεῦμα
> - <sup>k</sup> 24. N ἀλλ’ ⇒ ἀλλὰ
> - <sup>l</sup> 24. N ὑστεροῦντι ⇒ ὑστερουμένῳ
> - <sup>m</sup> 25. N σχίσματα ⇒ σχίσμα
> - <sup>n</sup> 26. N δοξάζεται ἓν ⇒ δοξάζεται[ἓν]
> - <sup>o</sup> 28. N εἶτα ⇒ ἔπειτα
> - <sup>p</sup> 28. N ἀντιλήψεις ⇒ ἀντιλήμψεις
> - <sup>q</sup> 31. N κρείττονα ⇒ μείζονα

## Chapter 13

<sup>1</sup> Ἐὰν ταῖς γλώσσαις τῶν ἀνθρώπων λαλῶ καὶ τῶν ἀγγέλων, ἀγάπην δὲ μὴ ἔχω, γέγονα χαλκὸς ἠχῶν ἢ κύμβαλον ἀλαλάζον.
<sup>2</sup> Καὶ ἐὰν ἔχω προφητείαν, καὶ εἰδῶ τὰ μυστήρια πάντα καὶ πᾶσαν τὴν γνῶσιν, καὶ ἐὰν ἔχω πᾶσαν τὴν πίστιν, ὥστε ὄρη μεθιστάνειν,<sup>a</sup> ἀγάπην δὲ μὴ ἔχω, οὐθέν εἰμι.
<sup>3</sup> Καὶ<sup>b</sup> ἐὰν ψωμίσω πάντα τὰ ὑπάρχοντά μου, καὶ ἐὰν παραδῶ τὸ σῶμά μου ἵνα καυθήσωμαι,<sup>c</sup> ἀγάπην δὲ μὴ ἔχω, οὐδὲν ὠφελοῦμαι.
<sup>4</sup> Ἡ ἀγάπη μακροθυμεῖ, χρηστεύεται· ἡ ἀγάπη οὐ ζηλοῖ· ἡ<sup>d</sup> ἀγάπη οὐ περπερεύεται, οὐ φυσιοῦται,
<sup>5</sup> οὐκ ἀσχημονεῖ, οὐ ζητεῖ τὰ ἑαυτῆς, οὐ παροξύνεται, οὐ λογίζεται τὸ κακόν,
<sup>6</sup> οὐ χαίρει ἐπὶ τῇ ἀδικίᾳ, συγχαίρει δὲ τῇ ἀληθείᾳ,
<sup>7</sup> πάντα στέγει, πάντα πιστεύει, πάντα ἐλπίζει, πάντα ὑπομένει.
<sup>8</sup> Ἡ ἀγάπη οὐδέποτε ἐκπίπτει·<sup>e</sup> εἴτε δὲ προφητεῖαι, καταργηθήσονται· εἴτε γλῶσσαι, παύσονται· εἴτε γνῶσις, καταργηθήσεται.
<sup>9</sup> Ἐκ μέρους δὲ<sup>f</sup> γινώσκομεν, καὶ ἐκ μέρους προφητεύομεν·
<sup>10</sup> ὅταν δὲ ἔλθῃ τὸ τέλειον, τότε<sup>g</sup> τὸ ἐκ μέρους καταργηθήσεται.
<sup>11</sup> Ὅτε ἤμην νήπιος, ὡς<sup>h</sup> νήπιος ἐλάλουν, ὡς<sup>i</sup> νήπιος ἐφρόνουν, ὡς<sup>j</sup> νήπιος ἐλογιζόμην· ὅτε δὲ<sup>k</sup> γέγονα ἀνήρ, κατήργηκα τὰ τοῦ νηπίου.
<sup>12</sup> Βλέπομεν γὰρ ἄρτι δι’ ἐσόπτρου ἐν αἰνίγματι, τότε δὲ πρόσωπον πρὸς πρόσωπον· ἄρτι γινώσκω ἐκ μέρους, τότε δὲ ἐπιγνώσομαι καθὼς καὶ ἐπεγνώσθην.
<sup>13</sup> Νυνὶ δὲ μένει πίστις, ἐλπίς, ἀγάπη, τὰ τρία ταῦτα· μείζων δὲ τούτων ἡ ἀγάπη.

> - <sup>a</sup> 2. N μεθιστάνειν ⇒ μεθιστάναι
> - <sup>b</sup> 3. N Καὶ ἐὰν ψωμίσω ⇒ Κἂν ψωμίσω
> - <sup>c</sup> 3. B καυθήσωμαι ⇒ καυθήσομαι
> - <sup>d</sup> 4. N ζηλοῖ ἡ ἀγάπη ⇒ ζηλοῖ[ἡ ἀγάπη]
> - <sup>e</sup> 8. N ἐκπίπτει ⇒ πίπτει
> - <sup>f</sup> 9. N δὲ ⇒ γὰρ
> - <sup>g</sup> 10. N τότε ⇒ -
> - <sup>h</sup> 11. N ὡς νήπιος ἐλάλουν ⇒ ἐλάλουν ὡς νήπιος
> - <sup>i</sup> 11. N ὡς νήπιος ἐφρόνουν ⇒ ἐφρόνουν ὡς νήπιος
> - <sup>j</sup> 11. N ὡς νήπιος ἐλογιζόμην ⇒ ἐλογιζόμην ὡς νήπιος
> - <sup>k</sup> 11. N δὲ ⇒ -

## Chapter 14

<sup>1</sup> Διώκετε τὴν ἀγάπην· ζηλοῦτε δὲ τὰ πνευματικά, μᾶλλον δὲ ἵνα προφητεύητε.
<sup>2</sup> Ὁ γὰρ λαλῶν γλώσσῃ οὐκ ἀνθρώποις λαλεῖ, ἀλλὰ τῷ<sup>a</sup> θεῷ· οὐδεὶς γὰρ ἀκούει, πνεύματι δὲ λαλεῖ μυστήρια.
<sup>3</sup> Ὁ δὲ προφητεύων ἀνθρώποις λαλεῖ οἰκοδομὴν καὶ παράκλησιν καὶ παραμυθίαν.
<sup>4</sup> Ὁ λαλῶν γλώσσῃ ἑαυτὸν οἰκοδομεῖ, ὁ δὲ προφητεύων ἐκκλησίαν οἰκοδομεῖ.
<sup>5</sup> Θέλω δὲ πάντας ὑμᾶς λαλεῖν γλώσσαις, μᾶλλον δὲ ἵνα προφητεύητε· μείζων γὰρ<sup>b</sup> ὁ προφητεύων ἢ ὁ λαλῶν γλώσσαις, ἐκτὸς εἰ μὴ διερμηνεύει,<sup>c</sup> ἵνα ἡ ἐκκλησία οἰκοδομὴν λάβῃ.
<sup>6</sup> Νυνὶ<sup>d</sup> δέ, ἀδελφοί, ἐὰν ἔλθω πρὸς ὑμᾶς γλώσσαις λαλῶν, τί ὑμᾶς ὠφελήσω, ἐὰν μὴ ὑμῖν λαλήσω ἢ ἐν ἀποκαλύψει, ἢ ἐν γνώσει, ἢ ἐν προφητείᾳ ἢ ἐν<sup>e</sup> διδαχῇ;
<sup>7</sup> Ὅμως τὰ ἄψυχα φωνὴν διδόντα, εἴτε αὐλός, εἴτε κιθάρα, ἐὰν διαστολὴν τοῖς φθόγγοις μὴ διδῷ,<sup>f</sup> πῶς γνωσθήσεται τὸ αὐλούμενον ἢ τὸ κιθαριζόμενον;
<sup>8</sup> Καὶ γὰρ ἐὰν ἄδηλον φωνὴν<sup>g</sup> σάλπιγξ δῷ, τίς παρασκευάσεται εἰς πόλεμον;
<sup>9</sup> Οὕτως καὶ ὑμεῖς διὰ τῆς γλώσσης ἐὰν μὴ εὔσημον λόγον δῶτε, πῶς γνωσθήσεται τὸ λαλούμενον; Ἔσεσθε γὰρ εἰς ἀέρα λαλοῦντες.
<sup>10</sup> Τοσαῦτα, εἰ τύχοι, γένη φωνῶν ἐστὶν<sup>h</sup> ἐν κόσμῳ καὶ οὐδὲν αὐτῶν<sup>i</sup> ἄφωνον.
<sup>11</sup> Ἐὰν οὖν μὴ εἰδῶ τὴν δύναμιν τῆς φωνῆς, ἔσομαι τῷ λαλοῦντι βάρβαρος, καὶ ὁ λαλῶν ἐν ἐμοὶ βάρβαρος.
<sup>12</sup> Οὕτως καὶ ὑμεῖς, ἐπεὶ ζηλωταί ἐστε πνευμάτων, πρὸς τὴν οἰκοδομὴν τῆς ἐκκλησίας ζητεῖτε ἵνα περισσεύητε.
<sup>13</sup> Διόπερ<sup>j</sup> ὁ λαλῶν γλώσσῃ προσευχέσθω ἵνα διερμηνεύῃ.
<sup>14</sup> Ἐὰν γὰρ<sup>k</sup> προσεύχωμαι γλώσσῃ, τὸ πνεῦμά μου προσεύχεται, ὁ δὲ νοῦς μου ἄκαρπός ἐστιν.
<sup>15</sup> Τί οὖν ἐστίν; Προσεύξομαι τῷ πνεύματι, προσεύξομαι δὲ καὶ τῷ νοί̈· ψαλῶ τῷ πνεύματι, ψαλῶ δὲ καὶ τῷ νοί̈.
<sup>16</sup> Ἐπεὶ ἐὰν εὐλογήσῃς<sup>l</sup> τῷ πνεύματι, ὁ ἀναπληρῶν τὸν τόπον τοῦ ἰδιώτου πῶς ἐρεῖ τὸ Ἀμὴν ἐπὶ τῇ σῇ εὐχαριστίᾳ, ἐπειδὴ τί λέγεις οὐκ οἶδεν;
<sup>17</sup> Σὺ μὲν γὰρ καλῶς εὐχαριστεῖς, ἀλλ’ ὁ ἕτερος οὐκ οἰκοδομεῖται.
<sup>18</sup> Εὐχαριστῶ τῷ θεῷ μου,<sup>m</sup> πάντων ὑμῶν μᾶλλον γλώσσαις λαλῶν·<sup>n</sup> 
<sup>19</sup> ἀλλ’<sup>o</sup> ἐν ἐκκλησίᾳ θέλω πέντε λόγους διὰ<sup>p</sup> τοῦ νοός μου λαλῆσαι, ἵνα καὶ ἄλλους κατηχήσω, ἢ μυρίους λόγους ἐν γλώσσῃ.

<sup>20</sup> Ἀδελφοί, μὴ παιδία γίνεσθε ταῖς φρεσίν· ἀλλὰ τῇ κακίᾳ νηπιάζετε, ταῖς δὲ φρεσὶν τέλειοι γίνεσθε.
<sup>21</sup> Ἐν τῷ νόμῳ γέγραπται ὅτι Ἐν ἑτερογλώσσοις καὶ ἐν χείλεσιν ἑτέροις<sup>q</sup> λαλήσω τῷ λαῷ τούτῳ, καὶ οὐδ’ οὕτως εἰσακούσονταί μου, λέγει κύριος.
<sup>22</sup> Ὥστε αἱ γλῶσσαι εἰς σημεῖόν εἰσιν, οὐ τοῖς πιστεύουσιν, ἀλλὰ τοῖς ἀπίστοις· ἡ δὲ προφητεία, οὐ τοῖς ἀπίστοις, ἀλλὰ τοῖς πιστεύουσιν.
<sup>23</sup> Ἐὰν οὖν συνέλθῃ ἡ ἐκκλησία ὅλη ἐπὶ τὸ αὐτό, καὶ πάντες γλώσσαις<sup>r</sup> λαλῶσιν, εἰσέλθωσιν δὲ ἰδιῶται ἢ ἄπιστοι, οὐκ ἐροῦσιν ὅτι μαίνεσθε;
<sup>24</sup> Ἐὰν δὲ πάντες προφητεύωσιν, εἰσέλθῃ δέ τις ἄπιστος ἢ ἰδιώτης, ἐλέγχεται ὑπὸ πάντων, ἀνακρίνεται ὑπὸ πάντων,
<sup>25</sup> καὶ<sup>s</sup> οὕτως τὰ κρυπτὰ τῆς καρδίας αὐτοῦ φανερὰ γίνεται· καὶ οὕτως πεσὼν ἐπὶ πρόσωπον προσκυνήσει τῷ θεῷ ἀπαγγέλλων ὅτι Ὁ<sup>t</sup> θεὸς ὄντως ἐν ὑμῖν ἐστιν.

<sup>26</sup> Τί οὖν ἐστίν, ἀδελφοί; Ὅταν συνέρχησθε, ἕκαστος ὑμῶν<sup>u</sup> ψαλμὸν ἔχει, διδαχὴν ἔχει, γλῶσσαν<sup>v</sup> ἔχει, ἀποκάλυψιν ἔχει, ἑρμηνείαν ἔχει. Πάντα πρὸς οἰκοδομὴν γινέσθω.
<sup>27</sup> Εἴτε γλώσσῃ τις λαλεῖ, κατὰ δύο ἢ τὸ πλεῖστον τρεῖς, καὶ ἀνὰ μέρος, καὶ εἷς διερμηνευέτω·
<sup>28</sup> ἐὰν δὲ μὴ ᾖ διερμηνευτής, σιγάτω ἐν ἐκκλησίᾳ· ἑαυτῷ δὲ λαλείτω καὶ τῷ θεῷ.
<sup>29</sup> Προφῆται δὲ δύο ἢ τρεῖς λαλείτωσαν, καὶ οἱ ἄλλοι διακρινέτωσαν.
<sup>30</sup> Ἐὰν δὲ ἄλλῳ ἀποκαλυφθῇ καθημένῳ, ὁ πρῶτος σιγάτω.
<sup>31</sup> Δύνασθε γὰρ καθ’ ἕνα πάντες προφητεύειν, ἵνα πάντες μανθάνωσιν, καὶ πάντες παρακαλῶνται·
<sup>32</sup> καὶ πνεύματα προφητῶν προφήταις ὑποτάσσεται.
<sup>33</sup> Οὐ γάρ ἐστιν ἀκαταστασίας ὁ θεός, ἀλλὰ εἰρήνης, ὡς ἐν πάσαις ταῖς ἐκκλησίαις τῶν ἁγίων.

<sup>34</sup> Αἱ γυναῖκες ὑμῶν<sup>w</sup> ἐν ταῖς ἐκκλησίαις σιγάτωσαν· οὐ γὰρ ἐπιτέτραπται<sup>x</sup> αὐταῖς λαλεῖν, ἀλλ’<sup>y</sup> ὑποτάσσεσθαι,<sup>z</sup> καθὼς καὶ ὁ νόμος λέγει.
<sup>35</sup> Εἰ δέ τι μαθεῖν θέλουσιν, ἐν οἴκῳ τοὺς ἰδίους ἄνδρας ἐπερωτάτωσαν· αἰσχρὸν γάρ ἐστιν γυναιξὶν<sup>a</sup> ἐν ἐκκλησίᾳ λαλεῖν.
<sup>36</sup> Ἢ ἀφ’ ὑμῶν ὁ λόγος τοῦ θεοῦ ἐξῆλθεν; Ἢ εἰς ὑμᾶς μόνους κατήντησεν;

<sup>37</sup> Εἴ τις δοκεῖ προφήτης εἶναι ἢ πνευματικός, ἐπιγινωσκέτω ἃ γράφω ὑμῖν, ὅτι κυρίου εἰσὶν<sup>b</sup> ἐντολαί.
<sup>38</sup> Εἰ δέ τις ἀγνοεῖ, ἀγνοείτω.<sup>c</sup> 

<sup>39</sup> Ὥστε, ἀδελφοί,<sup>d</sup> ζηλοῦτε τὸ προφητεύειν, καὶ τὸ λαλεῖν γλώσσαις<sup>e</sup> μὴ κωλύετε·
<sup>40</sup> πάντα<sup>f</sup> εὐσχημόνως καὶ κατὰ τάξιν γινέσθω.

> - <sup>a</sup> 2. N τῷ ⇒ -
> - <sup>b</sup> 5. N γὰρ ⇒ δὲ
> - <sup>c</sup> 5. N διερμηνεύει ⇒ διερμηνεύῃ
> - <sup>d</sup> 6. N Νυνὶ ⇒ Νῦν
> - <sup>e</sup> 6. N ἐν διδαχῇ ⇒ [ἐν]διδαχῇ
> - <sup>f</sup> 7. N διδῷ ⇒ δῷ
> - <sup>g</sup> 8. N φωνὴν σάλπιγξ ⇒ σάλπιγξ φωνὴν
> - <sup>h</sup> 10. N ἐστὶν ⇒ εἰσιν
> - <sup>i</sup> 10. N αὐτῶν ⇒ -
> - <sup>j</sup> 13. N Διόπερ ⇒ Διὸ
> - <sup>k</sup> 14. N γὰρ ⇒ [γὰρ]
> - <sup>l</sup> 16. N εὐλογήσῃς τῷ ⇒ εὐλογῇς[ἐν]
> - <sup>m</sup> 18. N μου ⇒ -
> - <sup>n</sup> 18. N λαλῶν ⇒ λαλῶ
> - <sup>o</sup> 19. N ἀλλ’ ⇒ ἀλλὰ
> - <sup>p</sup> 19. N διὰ τοῦ νοός ⇒ τῷ νοί ̈
> - <sup>q</sup> 21. N ἑτέροις ⇒ ἑτέρων
> - <sup>r</sup> 23. N γλώσσαις λαλῶσιν ⇒ λαλῶσιν γλώσσαις
> - <sup>s</sup> 25. N καὶ οὕτως τὰ ⇒ τὰ
> - <sup>t</sup> 25. N Ὁ θεὸς ὄντως ⇒ Ὄντως ὁ θεὸς
> - <sup>u</sup> 26. N ὑμῶν ⇒ -
> - <sup>v</sup> 26. N γλῶσσαν ἔχει ἀποκάλυψιν ⇒ ἀποκάλυψιν ἔχει γλῶσσαν
> - <sup>w</sup> 34. N ὑμῶν ⇒ -
> - <sup>x</sup> 34. N ἐπιτέτραπται ⇒ ἐπιτρέπεται
> - <sup>y</sup> 34. N ἀλλ’ ⇒ ἀλλὰ
> - <sup>z</sup> 34. N ὑποτάσσεσθαι ⇒ ὑποτασσέσθωσαν
> - <sup>a</sup> 35. N γυναιξὶν ἐν ἐκκλησίᾳ λαλεῖν ⇒ γυναικὶ λαλεῖν ἐν ἐκκλησίᾳ
> - <sup>b</sup> 37. N εἰσὶν ἐντολαί ⇒ ἐστὶν ἐντολή
> - <sup>c</sup> 38. N ἀγνοείτω ⇒ ἀγνοεῖται
> - <sup>d</sup> 39. N ἀδελφοί ⇒ ἀδελφοί[μου]
> - <sup>e</sup> 39. N γλώσσαις μὴ κωλύετε ⇒ μὴ κωλύετε γλώσσαις
> - <sup>f</sup> 40. N πάντα ⇒ πάντα δὲ

## Chapter 15

<sup>1</sup> Γνωρίζω δὲ ὑμῖν, ἀδελφοί, τὸ εὐαγγέλιον ὃ εὐηγγελισάμην ὑμῖν, ὃ καὶ παρελάβετε, ἐν ᾧ καὶ ἑστήκατε,
<sup>2</sup> δι’ οὗ καὶ σῴζεσθε· τίνι λόγῳ εὐηγγελισάμην ὑμῖν, εἰ κατέχετε, ἐκτὸς εἰ μὴ εἰκῇ ἐπιστεύσατε.
<sup>3</sup> Παρέδωκα γὰρ ὑμῖν ἐν πρώτοις, ὃ καὶ παρέλαβον, ὅτι χριστὸς ἀπέθανεν ὑπὲρ τῶν ἁμαρτιῶν ἡμῶν κατὰ τὰς γραφάς·
<sup>4</sup> καὶ ὅτι ἐτάφη· καὶ ὅτι ἐγήγερται τῇ τρίτῃ<sup>a</sup> ἡμέρᾳ κατὰ τὰς γραφάς·
<sup>5</sup> καὶ ὅτι ὤφθη Κηφᾷ, εἶτα τοῖς δώδεκα·
<sup>6</sup> ἔπειτα ὤφθη ἐπάνω πεντακοσίοις ἀδελφοῖς ἐφάπαξ, ἐξ ὧν οἱ πλείους<sup>b</sup> μένουσιν ἕως ἄρτι, τινὲς δὲ καὶ<sup>c</sup> ἐκοιμήθησαν·
<sup>7</sup> ἔπειτα ὤφθη Ἰακώβῳ, εἶτα τοῖς ἀποστόλοις πᾶσιν·
<sup>8</sup> ἔσχατον δὲ πάντων, ὡσπερεὶ τῷ ἐκτρώματι, ὤφθη κἀμοί.
<sup>9</sup> Ἐγὼ γάρ εἰμι ὁ ἐλάχιστος τῶν ἀποστόλων, ὃς οὐκ εἰμὶ ἱκανὸς καλεῖσθαι ἀπόστολος, διότι ἐδίωξα τὴν ἐκκλησίαν τοῦ θεοῦ.
<sup>10</sup> Χάριτι δὲ θεοῦ εἰμι ὅ εἰμι, καὶ ἡ χάρις αὐτοῦ ἡ εἰς ἐμὲ οὐ κενὴ ἐγενήθη, ἀλλὰ περισσότερον αὐτῶν πάντων ἐκοπίασα, οὐκ ἐγὼ δέ, ἀλλ’<sup>d</sup> ἡ χάρις τοῦ θεοῦ ἡ<sup>e</sup> σὺν ἐμοί.
<sup>11</sup> Εἴτε οὖν ἐγώ, εἴτε ἐκεῖνοι, οὕτως κηρύσσομεν καὶ οὕτως ἐπιστεύσατε.

<sup>12</sup> Εἰ δὲ χριστὸς κηρύσσεται ὅτι ἐκ νεκρῶν ἐγήγερται, πῶς λέγουσίν τινες<sup>f</sup> ἐν ὑμῖν ὅτι ἀνάστασις νεκρῶν οὐκ ἔστιν;
<sup>13</sup> Εἰ δὲ ἀνάστασις νεκρῶν οὐκ ἔστιν, οὐδὲ χριστὸς ἐγήγερται·
<sup>14</sup> εἰ δὲ χριστὸς οὐκ ἐγήγερται, κενὸν ἄρα τὸ<sup>g</sup> κήρυγμα ἡμῶν, κενὴ δὲ<sup>h</sup> καὶ ἡ πίστις ὑμῶν.
<sup>15</sup> Εὑρισκόμεθα δὲ καὶ ψευδομάρτυρες τοῦ θεοῦ, ὅτι ἐμαρτυρήσαμεν κατὰ τοῦ θεοῦ ὅτι ἤγειρεν τὸν χριστόν, ὃν οὐκ ἤγειρεν, εἴπερ ἄρα νεκροὶ οὐκ ἐγείρονται.
<sup>16</sup> Εἰ γὰρ νεκροὶ οὐκ ἐγείρονται, οὐδὲ χριστὸς ἐγήγερται·
<sup>17</sup> εἰ δὲ χριστὸς οὐκ ἐγήγερται, ματαία ἡ πίστις ὑμῶν· ἔτι ἐστὲ ἐν ταῖς ἁμαρτίαις ὑμῶν.
<sup>18</sup> Ἄρα καὶ οἱ κοιμηθέντες ἐν χριστῷ ἀπώλοντο.
<sup>19</sup> Εἰ ἐν τῇ ζωῇ ταύτῃ ἠλπικότες<sup>i</sup> ἐσμὲν ἐν χριστῷ μόνον, ἐλεεινότεροι πάντων ἀνθρώπων ἐσμέν.

<sup>20</sup> Νυνὶ δὲ χριστὸς ἐγήγερται ἐκ νεκρῶν, ἀπαρχὴ τῶν κεκοιμημένων ἐγένετο.<sup>j</sup> 
<sup>21</sup> Ἐπειδὴ γὰρ δι’ ἀνθρώπου ὁ<sup>k</sup> θάνατος, καὶ δι’ ἀνθρώπου ἀνάστασις νεκρῶν.
<sup>22</sup> Ὥσπερ γὰρ ἐν τῷ Ἀδὰμ πάντες ἀποθνῄσκουσιν, οὕτως καὶ ἐν τῷ χριστῷ πάντες ζῳοποιηθήσονται.
<sup>23</sup> Ἕκαστος δὲ ἐν τῷ ἰδίῳ τάγματι· ἀπαρχὴ χριστός, ἔπειτα οἱ τοῦ χριστοῦ ἐν τῇ παρουσίᾳ αὐτοῦ.
<sup>24</sup> Εἶτα τὸ τέλος, ὅταν παραδῷ<sup>l</sup> τὴν βασιλείαν τῷ θεῷ καὶ πατρί, ὅταν καταργήσῃ πᾶσαν ἀρχὴν καὶ πᾶσαν ἐξουσίαν καὶ δύναμιν.
<sup>25</sup> Δεῖ γὰρ αὐτὸν βασιλεύειν, ἄχρι οὗ ἂν<sup>m</sup> θῇ πάντας τοὺς ἐχθροὺς ὑπὸ τοὺς πόδας αὐτοῦ.
<sup>26</sup> Ἔσχατος ἐχθρὸς καταργεῖται ὁ θάνατος.
<sup>27</sup> Πάντα γὰρ ὑπέταξεν ὑπὸ τοὺς πόδας αὐτοῦ. Ὅταν δὲ εἴπῃ ὅτι Πάντα ὑποτέτακται, δῆλον ὅτι ἐκτὸς τοῦ ὑποτάξαντος αὐτῷ τὰ πάντα.
<sup>28</sup> Ὅταν δὲ ὑποταγῇ αὐτῷ τὰ πάντα, τότε καὶ<sup>n</sup> αὐτὸς ὁ υἱὸς ὑποταγήσεται τῷ ὑποτάξαντι αὐτῷ τὰ πάντα, ἵνα ᾖ ὁ θεὸς τὰ<sup>o</sup> πάντα ἐν πᾶσιν.

<sup>29</sup> Ἐπεὶ τί ποιήσουσιν οἱ βαπτιζόμενοι ὑπὲρ τῶν νεκρῶν; Εἰ ὅλως νεκροὶ οὐκ ἐγείρονται, τί καὶ βαπτίζονται ὑπὲρ τῶν<sup>p</sup> νεκρῶν;
<sup>30</sup> Τί καὶ ἡμεῖς κινδυνεύομεν πᾶσαν ὥραν;
<sup>31</sup> Καθ’ ἡμέραν ἀποθνῄσκω, νὴ τὴν ὑμετέραν καύχησιν, ἣν<sup>q</sup> ἔχω ἐν χριστῷ Ἰησοῦ τῷ κυρίῳ ἡμῶν.
<sup>32</sup> Εἰ κατὰ ἄνθρωπον ἐθηριομάχησα ἐν Ἐφέσῳ, τί μοι τὸ ὄφελος, εἰ νεκροὶ οὐκ ἐγείρονται; Φάγωμεν καὶ πίωμεν, αὔριον γὰρ ἀποθνῄσκομεν.
<sup>33</sup> Μὴ πλανᾶσθε· Φθείρουσιν ἤθη χρηστὰ ὁμιλίαι κακαί.
<sup>34</sup> Ἐκνήψατε δικαίως καὶ μὴ ἁμαρτάνετε· ἀγνωσίαν γὰρ θεοῦ τινὲς ἔχουσιν· πρὸς ἐντροπὴν ὑμῖν λέγω.<sup>r</sup> 

<sup>35</sup> Ἀλλ’<sup>s</sup> ἐρεῖ τις, Πῶς ἐγείρονται οἱ νεκροί; Ποίῳ δὲ σώματι ἔρχονται;
<sup>36</sup> Ἄφρον,<sup>t</sup> σὺ ὃ σπείρεις, οὐ ζῳοποιεῖται ἐὰν μὴ ἀποθάνῃ·
<sup>37</sup> καὶ ὃ σπείρεις, οὐ τὸ σῶμα τὸ γενησόμενον σπείρεις, ἀλλὰ γυμνὸν κόκκον, εἰ τύχοι, σίτου ἤ τινος τῶν λοιπῶν·
<sup>38</sup> ὁ δὲ θεὸς αὐτῷ<sup>u</sup> δίδωσιν σῶμα καθὼς ἠθέλησεν, καὶ ἑκάστῳ τῶν σπερμάτων τὸ<sup>v</sup> ἴδιον σῶμα.
<sup>39</sup> Οὐ πᾶσα σὰρξ ἡ αὐτὴ σάρξ· ἀλλὰ ἄλλη μὲν ἀνθρώπων, ἄλλη δὲ σὰρξ κτηνῶν, ἄλλη δὲ ἰχθύων,<sup>w</sup> ἄλλη δὲ πτηνῶν.<sup>x</sup> 
<sup>40</sup> Καὶ σώματα ἐπουράνια, καὶ σώματα ἐπίγεια· ἀλλ’<sup>y</sup> ἑτέρα μὲν ἡ τῶν ἐπουρανίων δόξα, ἑτέρα δὲ ἡ τῶν ἐπιγείων.
<sup>41</sup> Ἄλλη δόξα ἡλίου, καὶ ἄλλη δόξα σελήνης, καὶ ἄλλη δόξα ἀστέρων· ἀστὴρ γὰρ ἀστέρος διαφέρει ἐν δόξῃ.
<sup>42</sup> Οὕτως καὶ ἡ ἀνάστασις τῶν νεκρῶν. Σπείρεται ἐν φθορᾷ, ἐγείρεται ἐν ἀφθαρσίᾳ·
<sup>43</sup> σπείρεται ἐν ἀτιμίᾳ, ἐγείρεται ἐν δόξῃ· σπείρεται ἐν ἀσθενείᾳ, ἐγείρεται ἐν δυνάμει·
<sup>44</sup> σπείρεται σῶμα ψυχικόν, ἐγείρεται σῶμα πνευματικόν. Ἔστιν<sup>z</sup> σῶμα ψυχικόν, καὶ<sup>a</sup> ἔστιν σῶμα πνευματικόν.
<sup>45</sup> Οὕτως καὶ γέγραπται, Ἐγένετο ὁ πρῶτος ἄνθρωπος Ἀδὰμ εἰς ψυχὴν ζῶσαν. Ὁ ἔσχατος Ἀδὰμ εἰς πνεῦμα ζῳοποιοῦν.
<sup>46</sup> Ἀλλ’ οὐ πρῶτον τὸ πνευματικόν, ἀλλὰ τὸ ψυχικόν, ἔπειτα τὸ πνευματικόν.
<sup>47</sup> Ὁ πρῶτος ἄνθρωπος ἐκ γῆς, χοϊκός· ὁ δεύτερος ἄνθρωπος ὁ<sup>b</sup> κύριος ἐξ οὐρανοῦ.
<sup>48</sup> Οἷος ὁ χοϊκός, τοιοῦτοι καὶ οἱ χοϊκοί, καὶ οἷος ὁ ἐπουράνιος, τοιοῦτοι καὶ οἱ ἐπουράνιοι·
<sup>49</sup> καὶ καθὼς ἐφορέσαμεν τὴν εἰκόνα τοῦ χοϊκοῦ, φορέσωμεν<sup>c</sup> καὶ τὴν εἰκόνα τοῦ ἐπουρανίου.

<sup>50</sup> Τοῦτο δέ φημι, ἀδελφοί, ὅτι σὰρξ καὶ αἷμα βασιλείαν θεοῦ κληρονομῆσαι οὐ δύνανται,<sup>d</sup> οὐδὲ ἡ φθορὰ τὴν ἀφθαρσίαν κληρονομεῖ.
<sup>51</sup> Ἰδού, μυστήριον ὑμῖν λέγω· πάντες μὲν<sup>e</sup> οὐ κοιμηθησόμεθα, πάντες δὲ ἀλλαγησόμεθα,
<sup>52</sup> ἐν ἀτόμῳ, ἐν ῥιπῇ ὀφθαλμοῦ, ἐν τῇ ἐσχάτῃ σάλπιγγι· σαλπίσει γάρ, καὶ οἱ νεκροὶ ἐγερθήσονται ἄφθαρτοι, καὶ ἡμεῖς ἀλλαγησόμεθα.
<sup>53</sup> Δεῖ γὰρ τὸ φθαρτὸν τοῦτο ἐνδύσασθαι ἀφθαρσίαν, καὶ τὸ θνητὸν τοῦτο ἐνδύσασθαι ἀθανασίαν.
<sup>54</sup> Ὅταν δὲ τὸ φθαρτὸν τοῦτο ἐνδύσηται ἀφθαρσίαν, καὶ τὸ θνητὸν τοῦτο ἐνδύσηται ἀθανασίαν, τότε γενήσεται ὁ λόγος ὁ γεγραμμένος, Κατεπόθη ὁ θάνατος εἰς νῖκος.
<sup>55</sup> Ποῦ σου, Θάνατε, τὸ κέντρον;<sup>f</sup> Ποῦ σου, ᾍδη, τὸ νῖκος;
<sup>56</sup> Τὸ δὲ κέντρον τοῦ θανάτου ἡ ἁμαρτία· ἡ δὲ δύναμις τῆς ἁμαρτίας ὁ νόμος·
<sup>57</sup> τῷ δὲ θεῷ χάρις τῷ διδόντι ἡμῖν τὸ νῖκος διὰ τοῦ κυρίου ἡμῶν Ἰησοῦ χριστοῦ.
<sup>58</sup> Ὥστε, ἀδελφοί μου ἀγαπητοί, ἑδραῖοι γίνεσθε, ἀμετακίνητοι, περισσεύοντες ἐν τῷ ἔργῳ τοῦ κυρίου πάντοτε, εἰδότες ὅτι ὁ κόπος ὑμῶν οὐκ ἔστιν κενὸς ἐν κυρίῳ.

> - <sup>a</sup> 4. N τρίτῃ ἡμέρᾳ ⇒ ἡμέρᾳ τῇ τρίτῃ
> - <sup>b</sup> 6. N πλείους ⇒ πλείονες
> - <sup>c</sup> 6. N καὶ ⇒ -
> - <sup>d</sup> 10. N ἀλλ’ ⇒ ἀλλὰ
> - <sup>e</sup> 10. N ἡ σὺν ⇒ [ἡ]σὺν
> - <sup>f</sup> 12. N τινες ἐν ὑμῖν ⇒ ἐν ὑμῖν τινες
> - <sup>g</sup> 14. N τὸ ⇒ [καὶ]τὸ
> - <sup>h</sup> 14. N δὲ καὶ ⇒ καὶ
> - <sup>i</sup> 19. N ἠλπικότες ἐσμὲν ἐν χριστῷ ⇒ ἐν χριστῷ ἠλπικότες ἐσμὲν
> - <sup>j</sup> 20. N ἐγένετο ⇒ -
> - <sup>k</sup> 21. N ὁ ⇒ -
> - <sup>l</sup> 24. N παραδῷ ⇒ παραδιδῷ
> - <sup>m</sup> 25. N ἂν ⇒ -
> - <sup>n</sup> 28. N καὶ ⇒ [καὶ]
> - <sup>o</sup> 28. N θεὸς τὰ ⇒ θεὸς[τὰ]
> - <sup>p</sup> 29. N βαπτίζονται ὑπὲρ τῶν νεκρῶν ⇒ βαπτίζονται ὑπὲρ αὐτῶν
> - <sup>q</sup> 31. N ἣν ⇒ [ἀδελφοί]ἣν
> - <sup>r</sup> 34. N λέγω ⇒ λαλῶ
> - <sup>s</sup> 35. N Ἀλλ’ ⇒ Ἀλλὰ
> - <sup>t</sup> 36. N Ἄφρον ⇒ Ἄφρων
> - <sup>u</sup> 38. N αὐτῷ δίδωσιν ⇒ δίδωσιν αὐτῷ
> - <sup>v</sup> 38. N τὸ ⇒ -
> - <sup>w</sup> 39. N ἰχθύων ⇒ σὰρξ πτηνῶν
> - <sup>x</sup> 39. N πτηνῶν ⇒ ἰχθύων
> - <sup>y</sup> 40. N ἀλλ’ ⇒ ἀλλὰ
> - <sup>z</sup> 44. N Ἔστιν σῶμα ψυχικόν ⇒ Εἰ ἔστιν σῶμα ψυχικόν
> - <sup>a</sup> 44. N καὶ ἔστιν σῶμα ⇒ ἔστιν καὶ
> - <sup>b</sup> 47. N ὁ κύριος ⇒ -
> - <sup>c</sup> 49. N φορέσωμεν ⇒ φορέσομεν
> - <sup>d</sup> 50. N δύνανται ⇒ δύναται
> - <sup>e</sup> 51. N μὲν ⇒ -
> - <sup>f</sup> 55. N κέντρον Ποῦ σου ᾍδη τὸ νῖκος ⇒ νῖκος Ποῦ σου Θάνατε τὸ κέντρον

## Chapter 16

<sup>1</sup> Περὶ δὲ τῆς λογίας<sup>a</sup> τῆς εἰς τοὺς ἁγίους, ὥσπερ διέταξα ταῖς ἐκκλησίαις τῆς Γαλατίας, οὕτως καὶ ὑμεῖς ποιήσατε.
<sup>2</sup> Κατὰ μίαν σαββάτων<sup>b</sup> ἕκαστος ὑμῶν παρ’ ἑαυτῷ τιθέτω, θησαυρίζων ὅ τι ἂν<sup>c</sup> εὐοδῶται, ἵνα μή, ὅταν ἔλθω, τότε λογίαι<sup>d</sup> γίνωνται.
<sup>3</sup> Ὅταν δὲ παραγένωμαι, οὓς ἐὰν δοκιμάσητε δι’ ἐπιστολῶν, τούτους πέμψω ἀπενεγκεῖν τὴν χάριν ὑμῶν εἰς Ἱερουσαλήμ·
<sup>4</sup> ἐὰν δὲ ᾖ<sup>e</sup> ἄξιον τοῦ κἀμὲ πορεύεσθαι, σὺν ἐμοὶ πορεύσονται.
<sup>5</sup> Ἐλεύσομαι δὲ πρὸς ὑμᾶς, ὅταν Μακεδονίαν διέλθω· Μακεδονίαν γὰρ διέρχομαι·
<sup>6</sup> πρὸς ὑμᾶς δὲ τυχὸν παραμενῶ, ἢ καὶ παραχειμάσω, ἵνα ὑμεῖς με προπέμψητε οὗ ἐὰν πορεύωμαι.
<sup>7</sup> Οὐ θέλω γὰρ ὑμᾶς ἄρτι ἐν παρόδῳ ἰδεῖν· ἐλπίζω δὲ<sup>f</sup> χρόνον τινὰ ἐπιμεῖναι πρὸς ὑμᾶς, ἐὰν ὁ κύριος ἐπιτρέπῃ.<sup>g</sup> 
<sup>8</sup> Ἐπιμενῶ δὲ ἐν Ἐφέσῳ ἕως τῆς Πεντηκοστῆς·
<sup>9</sup> θύρα γάρ μοι ἀνέῳγεν μεγάλη καὶ ἐνεργής, καὶ ἀντικείμενοι πολλοί.

<sup>10</sup> Ἐὰν δὲ ἔλθῃ Τιμόθεος, βλέπετε ἵνα ἀφόβως γένηται πρὸς ὑμᾶς· τὸ γὰρ ἔργον κυρίου ἐργάζεται ὡς καὶ<sup>h</sup> ἐγώ.
<sup>11</sup> Μή τις οὖν αὐτὸν ἐξουθενήσῃ· προπέμψατε δὲ αὐτὸν ἐν εἰρήνῃ, ἵνα ἔλθῃ πρός με· ἐκδέχομαι γὰρ αὐτὸν μετὰ τῶν ἀδελφῶν.
<sup>12</sup> Περὶ δὲ Ἀπολλὼ τοῦ ἀδελφοῦ, πολλὰ παρεκάλεσα αὐτὸν ἵνα ἔλθῃ πρὸς ὑμᾶς μετὰ τῶν ἀδελφῶν· καὶ πάντως οὐκ ἦν θέλημα ἵνα νῦν ἔλθῃ, ἐλεύσεται δὲ ὅταν εὐκαιρήσῃ.

<sup>13</sup> Γρηγορεῖτε, στήκετε ἐν τῇ πίστει, ἀνδρίζεσθε, κραταιοῦσθε.
<sup>14</sup> Πάντα ὑμῶν ἐν ἀγάπῃ γινέσθω.

<sup>15</sup> Παρακαλῶ δὲ ὑμᾶς, ἀδελφοί οἴδατε τὴν οἰκίαν Στεφανᾶ, ὅτι ἐστὶν ἀπαρχὴ τῆς Ἀχαί̈ας, καὶ εἰς διακονίαν τοῖς ἁγίοις ἔταξαν ἑαυτούς
<sup>16</sup> ἵνα καὶ ὑμεῖς ὑποτάσσησθε τοῖς τοιούτοις, καὶ παντὶ τῷ συνεργοῦντι καὶ κοπιῶντι.
<sup>17</sup> Χαίρω δὲ ἐπὶ τῇ παρουσίᾳ Στεφανᾶ καὶ Φουρτουνάτου<sup>i</sup> καὶ Ἀχαϊκοῦ, ὅτι τὸ ὑμῶν<sup>j</sup> ὑστέρημα οὗτοι ἀνεπλήρωσαν.
<sup>18</sup> Ἀνέπαυσαν γὰρ τὸ ἐμὸν πνεῦμα καὶ τὸ ὑμῶν· ἐπιγινώσκετε οὖν τοὺς τοιούτους.

<sup>19</sup> Ἀσπάζονται ὑμᾶς αἱ ἐκκλησίαι τῆς Ἀσίας·<sup>k</sup> ἀσπάζονται ὑμᾶς ἐν κυρίῳ πολλὰ Ἀκύλας καὶ Πρίσκιλλα,<sup>l</sup> σὺν τῇ κατ’ οἶκον αὐτῶν ἐκκλησίᾳ.
<sup>20</sup> Ἀσπάζονται ὑμᾶς οἱ ἀδελφοὶ πάντες. Ἀσπάσασθε ἀλλήλους ἐν φιλήματι ἁγίῳ.

<sup>21</sup> Ὁ ἀσπασμὸς τῇ ἐμῇ χειρὶ Παύλου.
<sup>22</sup> Εἴ τις οὐ φιλεῖ τὸν κύριον Ἰησοῦν<sup>m</sup> χριστόν, ἤτω ἀνάθεμα. Μαρὰν<sup>n</sup> ἀθά.
<sup>23</sup> Ἡ χάρις τοῦ κυρίου Ἰησοῦ χριστοῦ<sup>o</sup> μεθ’ ὑμῶν.
<sup>24</sup> Ἡ ἀγάπη μου μετὰ πάντων ὑμῶν ἐν χριστῷ Ἰησοῦ. Ἀμήν.<sup>p</sup> 

> - <sup>a</sup> 1. N λογίας ⇒ λογείας
> - <sup>b</sup> 2. N σαββάτων ⇒ σαββάτου
> - <sup>c</sup> 2. N ἂν ⇒ ἐὰν
> - <sup>d</sup> 2. N λογίαι ⇒ λογεῖαι
> - <sup>e</sup> 4. N ᾖ ἄξιον ⇒ ἄξιον ᾖ
> - <sup>f</sup> 7. N δὲ ⇒ γὰρ
> - <sup>g</sup> 7. N ἐπιτρέπῃ ⇒ ἐπιτρέψῃ
> - <sup>h</sup> 10. N καὶ ἐγώ ⇒ κἀγώ
> - <sup>i</sup> 17. N Φουρτουνάτου ⇒ Φορτουνάτου
> - <sup>j</sup> 17. N ὑμῶν ⇒ ὑμέτερον
> - <sup>k</sup> 19. N Ἀσίας ἀσπάζονται ⇒ Ἀσίας ἀσπάζεται
> - <sup>l</sup> 19. N Πρίσκιλλα ⇒ Πρίσκα
> - <sup>m</sup> 22. N Ἰησοῦν χριστόν ⇒ -
> - <sup>n</sup> 22. N Μαρὰν ἀθά ⇒ Μαρανα θα
> - <sup>o</sup> 23. N χριστοῦ ⇒ -
> - <sup>p</sup> 24. N Ἀμήν ⇒ -
