## Chapter 1

<sup>1</sup> Παῦλος ἀπόστολος οὐκ ἀπ’ ἀνθρώπων, οὐδὲ δι’ ἀνθρώπου, ἀλλὰ διὰ Ἰησοῦ χριστοῦ, καὶ θεοῦ πατρὸς τοῦ ἐγείραντος αὐτὸν ἐκ νεκρῶν,
<sup>2</sup> καὶ οἱ σὺν ἐμοὶ πάντες ἀδελφοί, ταῖς ἐκκλησίαις τῆς Γαλατίας·
<sup>3</sup> χάρις ὑμῖν καὶ εἰρήνη ἀπὸ θεοῦ πατρός, καὶ<sup>a</sup> κυρίου ἡμῶν Ἰησοῦ χριστοῦ,
<sup>4</sup> τοῦ δόντος ἑαυτὸν περὶ<sup>b</sup> τῶν ἁμαρτιῶν ἡμῶν, ὅπως ἐξέληται ἡμᾶς ἐκ τοῦ ἐνεστῶτος<sup>c</sup> αἰῶνος πονηροῦ, κατὰ τὸ θέλημα τοῦ θεοῦ καὶ πατρὸς ἡμῶν·
<sup>5</sup> ᾧ ἡ δόξα εἰς τοὺς αἰῶνας τῶν αἰώνων. Ἀμήν.

<sup>6</sup> Θαυμάζω ὅτι οὕτως ταχέως μετατίθεσθε ἀπὸ τοῦ καλέσαντος ὑμᾶς ἐν χάριτι χριστοῦ<sup>d</sup> εἰς ἕτερον εὐαγγέλιον·
<sup>7</sup> ὃ οὐκ ἔστιν ἄλλο, εἰ μή τινές εἰσιν οἱ ταράσσοντες ὑμᾶς καὶ θέλοντες μεταστρέψαι τὸ εὐαγγέλιον τοῦ χριστοῦ.
<sup>8</sup> Ἀλλὰ καὶ ἐὰν ἡμεῖς ἢ ἄγγελος ἐξ οὐρανοῦ εὐαγγελίζηται<sup>e</sup> ὑμῖν<sup>f</sup> παρ’ ὃ εὐηγγελισάμεθα ὑμῖν, ἀνάθεμα ἔστω.
<sup>9</sup> Ὡς προειρήκαμεν, καὶ ἄρτι πάλιν λέγω, εἴ τις ὑμᾶς εὐαγγελίζεται παρ’ ὃ παρελάβετε, ἀνάθεμα ἔστω.
<sup>10</sup> Ἄρτι γὰρ ἀνθρώπους πείθω ἢ τὸν θεόν; Ἢ ζητῶ ἀνθρώποις ἀρέσκειν; Εἰ γὰρ<sup>g</sup> ἔτι ἀνθρώποις ἤρεσκον, χριστοῦ δοῦλος οὐκ ἂν ἤμην.

<sup>11</sup> Γνωρίζω δὲ<sup>h</sup> ὑμῖν, ἀδελφοί, τὸ εὐαγγέλιον τὸ εὐαγγελισθὲν ὑπ’ ἐμοῦ, ὅτι οὐκ ἔστιν κατὰ ἄνθρωπον.
<sup>12</sup> Οὐδὲ γὰρ ἐγὼ παρὰ ἀνθρώπου παρέλαβον αὐτό, οὔτε ἐδιδάχθην, ἀλλὰ δι’ ἀποκαλύψεως Ἰησοῦ χριστοῦ.
<sup>13</sup> Ἠκούσατε γὰρ τὴν ἐμὴν ἀναστροφήν ποτε ἐν τῷ Ἰουδαϊσμῷ, ὅτι καθ’ ὑπερβολὴν ἐδίωκον τὴν ἐκκλησίαν τοῦ θεοῦ, καὶ ἐπόρθουν αὐτήν·
<sup>14</sup> καὶ προέκοπτον ἐν τῷ Ἰουδαϊσμῷ ὑπὲρ πολλοὺς συνηλικιώτας ἐν τῷ γένει μου, περισσοτέρως ζηλωτὴς ὑπάρχων τῶν πατρικῶν μου παραδόσεων.
<sup>15</sup> Ὅτε δὲ εὐδόκησεν ὁ<sup>i</sup> θεὸς ὁ ἀφορίσας με ἐκ κοιλίας μητρός μου καὶ καλέσας διὰ τῆς χάριτος αὐτοῦ,
<sup>16</sup> ἀποκαλύψαι τὸν υἱὸν αὐτοῦ ἐν ἐμοὶ ἵνα εὐαγγελίζωμαι αὐτὸν ἐν τοῖς ἔθνεσιν, εὐθέως οὐ προσανεθέμην σαρκὶ καὶ αἵματι·
<sup>17</sup> οὐδὲ ἀνῆλθον εἰς Ἱεροσόλυμα πρὸς τοὺς πρὸ ἐμοῦ ἀποστόλους, ἀλλὰ ἀπῆλθον εἰς Ἀραβίαν, καὶ πάλιν ὑπέστρεψα εἰς Δαμασκόν.

<sup>18</sup> Ἔπειτα μετὰ ἔτη τρία ἀνῆλθον εἰς Ἱεροσόλυμα ἱστορῆσαι Πέτρον,<sup>j</sup> καὶ ἐπέμεινα πρὸς αὐτὸν ἡμέρας δεκαπέντε.
<sup>19</sup> Ἕτερον δὲ τῶν ἀποστόλων οὐκ εἶδον, εἰ μὴ Ἰάκωβον τὸν ἀδελφὸν τοῦ κυρίου.
<sup>20</sup> Ἃ δὲ γράφω ὑμῖν, ἰδοὺ ἐνώπιον τοῦ θεοῦ ὅτι οὐ ψεύδομαι.
<sup>21</sup> Ἔπειτα ἦλθον εἰς τὰ κλίματα τῆς Συρίας καὶ τῆς Κιλικίας.
<sup>22</sup> Ἤμην δὲ ἀγνοούμενος τῷ προσώπῳ ταῖς ἐκκλησίαις τῆς Ἰουδαίας ταῖς ἐν χριστῷ·
<sup>23</sup> μόνον δὲ ἀκούοντες ἦσαν ὅτι Ὁ διώκων ἡμᾶς ποτέ, νῦν εὐαγγελίζεται τὴν πίστιν ἥν ποτε ἐπόρθει.
<sup>24</sup> Καὶ ἐδόξαζον ἐν ἐμοὶ τὸν θεόν.

> - <sup>a</sup> 3. N καὶ κυρίου ἡμῶν ⇒ ἡμῶν καὶ κυρίου
> - <sup>b</sup> 4. N περὶ ⇒ ὑπὲρ
> - <sup>c</sup> 4. N ἐνεστῶτος αἰῶνος ⇒ αἰῶνος τοῦ ἐνεστῶτος
> - <sup>d</sup> 6. N χριστοῦ ⇒ [χριστοῦ]
> - <sup>e</sup> 8. B εὐαγγελίζηται ⇒ εὐαγγελίζεται
> - <sup>f</sup> 8. N ὑμῖν παρ’ ⇒ [ὑμῖν]παρ ’
> - <sup>g</sup> 10. N γὰρ ἔτι ⇒ ἔτι
> - <sup>h</sup> 11. N δὲ ⇒ γὰρ
> - <sup>i</sup> 15. N ὁ θεὸς ⇒ [ὁ θεὸς]
> - <sup>j</sup> 18. N Πέτρον ⇒ Κηφᾶν

## Chapter 2

<sup>1</sup> Ἔπειτα διὰ δεκατεσσάρων ἐτῶν πάλιν ἀνέβην εἰς Ἱεροσόλυμα μετὰ Βαρνάβα, συμπαραλαβὼν καὶ Τίτον·
<sup>2</sup> ἀνέβην δὲ κατὰ ἀποκάλυψιν, καὶ ἀνεθέμην αὐτοῖς τὸ εὐαγγέλιον ὃ κηρύσσω ἐν τοῖς ἔθνεσιν, κατ’ ἰδίαν δὲ τοῖς δοκοῦσιν, μήπως<sup>a</sup> εἰς κενὸν τρέχω ἢ ἔδραμον.
<sup>3</sup> Ἀλλ’ οὐδὲ Τίτος ὁ σὺν ἐμοί, Ἕλλην ὤν, ἠναγκάσθη περιτμηθῆναι·
<sup>4</sup> διὰ δὲ τοὺς παρεισάκτους ψευδαδέλφους, οἵτινες παρεισῆλθον κατασκοπῆσαι τὴν ἐλευθερίαν ἡμῶν ἣν ἔχομεν ἐν χριστῷ Ἰησοῦ, ἵνα ἡμᾶς καταδουλώσωνται·<sup>b</sup> 
<sup>5</sup> οἷς οὐδὲ πρὸς ὥραν εἴξαμεν τῇ ὑποταγῇ, ἵνα ἡ ἀλήθεια τοῦ εὐαγγελίου διαμείνῃ πρὸς ὑμᾶς.
<sup>6</sup> Ἀπὸ δὲ τῶν δοκούντων εἶναί τι ὁποῖοί ποτε ἦσαν οὐδέν μοι διαφέρει· πρόσωπον θεὸς<sup>c</sup> ἀνθρώπου οὐ λαμβάνει ἐμοὶ γὰρ οἱ δοκοῦντες οὐδὲν προσανέθεντο·
<sup>7</sup> ἀλλὰ τοὐναντίον, ἰδόντες ὅτι πεπίστευμαι τὸ εὐαγγέλιον τῆς ἀκροβυστίας, καθὼς Πέτρος τῆς περιτομῆς
<sup>8</sup> ὁ γὰρ ἐνεργήσας Πέτρῳ εἰς ἀποστολὴν τῆς περιτομῆς, ἐνήργησεν καὶ ἐμοὶ εἰς τὰ ἔθνη
<sup>9</sup> καὶ γνόντες τὴν χάριν τὴν δοθεῖσάν μοι, Ἰάκωβος καὶ Κηφᾶς καὶ Ἰωάννης, οἱ δοκοῦντες στύλοι εἶναι, δεξιὰς ἔδωκαν ἐμοὶ καὶ Βαρνάβᾳ κοινωνίας, ἵνα ἡμεῖς<sup>d</sup> μὲν<sup>e</sup> εἰς τὰ ἔθνη, αὐτοὶ δὲ εἰς τὴν περιτομήν·
<sup>10</sup> μόνον τῶν πτωχῶν ἵνα μνημονεύωμεν, ὃ καὶ ἐσπούδασα αὐτὸ τοῦτο ποιῆσαι.

<sup>11</sup> Ὅτε δὲ ἦλθεν Πέτρος<sup>f</sup> εἰς Ἀντιόχειαν, κατὰ πρόσωπον αὐτῷ ἀντέστην, ὅτι κατεγνωσμένος ἦν.
<sup>12</sup> Πρὸ τοῦ γὰρ ἐλθεῖν τινὰς ἀπὸ Ἰακώβου, μετὰ τῶν ἐθνῶν συνήσθιεν· ὅτε δὲ ἦλθον, ὑπέστελλεν καὶ ἀφώριζεν ἑαυτόν, φοβούμενος τοὺς ἐκ περιτομῆς.
<sup>13</sup> Καὶ συνυπεκρίθησαν αὐτῷ καὶ<sup>g</sup> οἱ λοιποὶ Ἰουδαῖοι, ὥστε καὶ Βαρνάβας συναπήχθη αὐτῶν τῇ ὑποκρίσει.
<sup>14</sup> Ἀλλ’ ὅτε εἶδον ὅτι οὐκ ὀρθοποδοῦσιν πρὸς τὴν ἀλήθειαν τοῦ εὐαγγελίου, εἶπον τῷ Πέτρῳ<sup>h</sup> ἔμπροσθεν πάντων, Εἰ σύ, Ἰουδαῖος ὑπάρχων, ἐθνικῶς ζῇς<sup>i</sup> καὶ οὐκ Ἰουδαϊκῶς, τί τὰ ἔθνη ἀναγκάζεις Ἰουδαί̈ζειν;
<sup>15</sup> Ἡμεῖς φύσει Ἰουδαῖοι καὶ οὐκ ἐξ ἐθνῶν ἁμαρτωλοί,
<sup>16</sup> εἰδότες ὅτι<sup>j</sup> οὐ δικαιοῦται ἄνθρωπος ἐξ ἔργων νόμου, ἐὰν μὴ διὰ πίστεως Ἰησοῦ χριστοῦ, καὶ ἡμεῖς εἰς χριστὸν Ἰησοῦν ἐπιστεύσαμεν, ἵνα δικαιωθῶμεν ἐκ πίστεως χριστοῦ, καὶ οὐκ ἐξ ἔργων νόμου· διότι<sup>k</sup> οὐ δικαιωθήσεται ἐξ ἔργων νόμου πᾶσα σάρξ.
<sup>17</sup> Εἰ δέ, ζητοῦντες δικαιωθῆναι ἐν χριστῷ, εὑρέθημεν καὶ αὐτοὶ ἁμαρτωλοί, ἆρα χριστὸς ἁμαρτίας διάκονος; Μὴ γένοιτο.
<sup>18</sup> Εἰ γὰρ ἃ κατέλυσα, ταῦτα πάλιν οἰκοδομῶ, παραβάτην ἐμαυτὸν συνίστημι.<sup>l</sup> 
<sup>19</sup> Ἐγὼ γὰρ διὰ νόμου νόμῳ ἀπέθανον, ἵνα θεῷ ζήσω.
<sup>20</sup> Χριστῷ συνεσταύρωμαι· ζῶ δέ, οὐκέτι ἐγώ, ζῇ δὲ ἐν ἐμοὶ χριστός· ὃ δὲ νῦν ζῶ ἐν σαρκί, ἐν πίστει ζῶ τῇ τοῦ υἱοῦ τοῦ θεοῦ, τοῦ ἀγαπήσαντός με καὶ παραδόντος ἑαυτὸν ὑπὲρ ἐμοῦ.
<sup>21</sup> Οὐκ ἀθετῶ τὴν χάριν τοῦ θεοῦ· εἰ γὰρ διὰ νόμου δικαιοσύνη, ἄρα χριστὸς δωρεὰν ἀπέθανεν.

> - <sup>a</sup> 2. N μήπως ⇒ μή πως
> - <sup>b</sup> 4. N καταδουλώσωνται ⇒ καταδουλώσουσιν
> - <sup>c</sup> 6. N θεὸς ⇒ [ὁ]θεὸς
> - <sup>d</sup> 9. B μὲν ⇒ -
> - <sup>e</sup> 9. N μὲν ⇒ -
> - <sup>f</sup> 11. N Πέτρος ⇒ Κηφᾶς
> - <sup>g</sup> 13. N καὶ οἱ ⇒ [καὶ]οἱ
> - <sup>h</sup> 14. N Πέτρῳ ⇒ Κηφᾷ
> - <sup>i</sup> 14. N ζῇς καὶ οὐκ Ἰουδαϊκῶς τί ⇒ καὶ οὐχὶ Ἰουδαϊκῶς ζῇς πῶς
> - <sup>j</sup> 16. N ὅτι ⇒ [δὲ]ὅτι
> - <sup>k</sup> 16. N διότι οὐ δικαιωθήσεται ἐξ ἔργων νόμου ⇒ ὅτι ἐξ ἔργων νόμου οὐ δικαιωθήσεται
> - <sup>l</sup> 18. N συνίστημι ⇒ συνιστάνω

## Chapter 3

<sup>1</sup> Ὦ ἀνόητοι Γαλάται, τίς ὑμᾶς ἐβάσκανεν τῇ<sup>a</sup> ἀληθείᾳ μὴ πείθεσθαι, οἷς κατ’ ὀφθαλμοὺς Ἰησοῦς χριστὸς προεγράφη ἐν<sup>b</sup> ὑμῖν ἐσταυρωμένος;
<sup>2</sup> Τοῦτο μόνον θέλω μαθεῖν ἀφ’ ὑμῶν, ἐξ ἔργων νόμου τὸ πνεῦμα ἐλάβετε, ἢ ἐξ ἀκοῆς πίστεως;
<sup>3</sup> Οὕτως ἀνόητοί ἐστε; Ἐναρξάμενοι πνεύματι, νῦν σαρκὶ ἐπιτελεῖσθε;
<sup>4</sup> Τοσαῦτα ἐπάθετε εἰκῇ; Εἴγε<sup>c</sup> καὶ εἰκῇ.
<sup>5</sup> Ὁ οὖν ἐπιχορηγῶν ὑμῖν τὸ πνεῦμα καὶ ἐνεργῶν δυνάμεις ἐν ὑμῖν, ἐξ ἔργων νόμου, ἢ ἐξ ἀκοῆς πίστεως;
<sup>6</sup> Καθὼς Ἀβραὰμ ἐπίστευσεν τῷ θεῷ, καὶ ἐλογίσθη αὐτῷ εἰς δικαιοσύνην.
<sup>7</sup> Γινώσκετε ἄρα ὅτι οἱ ἐκ πίστεως, οὗτοί εἰσιν<sup>d</sup> υἱοὶ Ἀβραάμ.
<sup>8</sup> Προϊδοῦσα δὲ ἡ γραφὴ ὅτι ἐκ πίστεως δικαιοῖ τὰ ἔθνη ὁ θεός, προευηγγελίσατο τῷ Ἀβραὰμ ὅτι Ἐνευλογηθήσονται ἐν σοὶ πάντα τὰ ἔθνη.
<sup>9</sup> Ὥστε οἱ ἐκ πίστεως εὐλογοῦνται σὺν τῷ πιστῷ Ἀβραάμ.
<sup>10</sup> Ὅσοι γὰρ ἐξ ἔργων νόμου εἰσίν, ὑπὸ κατάραν εἰσίν· γέγραπται γάρ, Ἐπικατάρατος<sup>e</sup> πᾶς ὃς οὐκ ἐμμένει ἐν<sup>f</sup> πᾶσιν τοῖς γεγραμμένοις ἐν τῷ βιβλίῳ τοῦ νόμου, τοῦ ποιῆσαι αὐτά.
<sup>11</sup> Ὅτι δὲ ἐν νόμῳ οὐδεὶς δικαιοῦται παρὰ τῷ θεῷ, δῆλον· ὅτι Ὁ δίκαιος ἐκ πίστεως ζήσεται·
<sup>12</sup> ὁ δὲ νόμος οὐκ ἔστιν ἐκ πίστεως, ἀλλ’ Ὁ ποιήσας αὐτὰ ἄνθρωπος<sup>g</sup> ζήσεται ἐν αὐτοῖς.
<sup>13</sup> Χριστὸς ἡμᾶς ἐξηγόρασεν ἐκ τῆς κατάρας τοῦ νόμου, γενόμενος ὑπὲρ ἡμῶν κατάρα· γέγραπται<sup>h</sup> γάρ, Ἐπικατάρατος πᾶς ὁ κρεμάμενος ἐπὶ ξύλου·
<sup>14</sup> ἵνα εἰς τὰ ἔθνη ἡ εὐλογία τοῦ Ἀβραὰμ γένηται ἐν χριστῷ Ἰησοῦ, ἵνα τὴν ἐπαγγελίαν τοῦ πνεύματος λάβωμεν διὰ τῆς πίστεως.

<sup>15</sup> Ἀδελφοί, κατὰ ἄνθρωπον λέγω· ὅμως ἀνθρώπου κεκυρωμένην διαθήκην οὐδεὶς ἀθετεῖ ἢ ἐπιδιατάσσεται.
<sup>16</sup> Τῷ δὲ Ἀβραὰμ ἐρρήθησαν<sup>i</sup> αἱ ἐπαγγελίαι, καὶ τῷ σπέρματι αὐτοῦ. Οὐ λέγει, Καὶ τοῖς σπέρμασιν, ὡς ἐπὶ πολλῶν, ἀλλ’ ὡς ἐφ’ ἑνός, Καὶ τῷ σπέρματί σου, ὅς ἐστιν χριστός.
<sup>17</sup> Τοῦτο δὲ λέγω, διαθήκην προκεκυρωμένην ὑπὸ τοῦ θεοῦ εἰς<sup>j</sup> χριστὸν ὁ μετὰ ἔτη<sup>k</sup> τετρακόσια καὶ τριάκοντα γεγονὼς νόμος οὐκ ἀκυροῖ, εἰς τὸ καταργῆσαι τὴν ἐπαγγελίαν.
<sup>18</sup> Εἰ γὰρ ἐκ νόμου ἡ κληρονομία, οὐκέτι ἐξ ἐπαγγελίας· τῷ δὲ Ἀβραὰμ δι’ ἐπαγγελίας κεχάρισται ὁ θεός.
<sup>19</sup> Τί οὖν ὁ νόμος; Τῶν παραβάσεων χάριν προσετέθη, ἄχρι<sup>l</sup> οὗ ἔλθῃ τὸ σπέρμα ᾧ ἐπήγγελται, διαταγεὶς δι’ ἀγγέλων ἐν χειρὶ μεσίτου.
<sup>20</sup> Ὁ δὲ μεσίτης ἑνὸς οὐκ ἔστιν, ὁ δὲ θεὸς εἷς ἐστίν.
<sup>21</sup> Ὁ οὖν νόμος κατὰ τῶν ἐπαγγελιῶν τοῦ<sup>m</sup> θεοῦ; Μὴ γένοιτο. Εἰ γὰρ ἐδόθη νόμος ὁ δυνάμενος ζῳοποιῆσαι, ὄντως ἂν<sup>n</sup> ἐκ νόμου ἦν ἡ δικαιοσύνη.
<sup>22</sup> Ἀλλὰ συνέκλεισεν ἡ γραφὴ τὰ πάντα ὑπὸ ἁμαρτίαν, ἵνα ἡ ἐπαγγελία ἐκ πίστεως Ἰησοῦ χριστοῦ δοθῇ τοῖς πιστεύουσιν.

<sup>23</sup> Πρὸ τοῦ δὲ ἐλθεῖν τὴν πίστιν, ὑπὸ νόμον ἐφρουρούμεθα, συγκεκλεισμένοι<sup>o</sup> εἰς τὴν μέλλουσαν πίστιν ἀποκαλυφθῆναι.
<sup>24</sup> Ὥστε ὁ νόμος παιδαγωγὸς ἡμῶν γέγονεν εἰς χριστόν, ἵνα ἐκ πίστεως δικαιωθῶμεν.
<sup>25</sup> Ἐλθούσης δὲ τῆς πίστεως, οὐκέτι ὑπὸ παιδαγωγόν ἐσμεν.
<sup>26</sup> Πάντες γὰρ υἱοὶ θεοῦ ἐστὲ διὰ τῆς πίστεως ἐν χριστῷ Ἰησοῦ.
<sup>27</sup> Ὅσοι γὰρ εἰς χριστὸν ἐβαπτίσθητε, χριστὸν ἐνεδύσασθε.
<sup>28</sup> Οὐκ ἔνι Ἰουδαῖος οὐδὲ Ἕλλην, οὐκ ἔνι δοῦλος οὐδὲ ἐλεύθερος, οὐκ ἔνι ἄρσεν καὶ θῆλυ· πάντες γὰρ ὑμεῖς εἷς ἐστὲ ἐν χριστῷ Ἰησοῦ.
<sup>29</sup> Εἰ δὲ ὑμεῖς χριστοῦ, ἄρα τοῦ Ἀβραὰμ σπέρμα ἐστέ, καὶ<sup>p</sup> κατ’ ἐπαγγελίαν κληρονόμοι.

> - <sup>a</sup> 1. N τῇ ἀληθείᾳ μὴ πείθεσθαι ⇒ -
> - <sup>b</sup> 1. N ἐν ὑμῖν ⇒ -
> - <sup>c</sup> 4. N Εἴγε ⇒ Εἴ γε
> - <sup>d</sup> 7. N εἰσιν υἱοὶ ⇒ υἱοί εἰσιν
> - <sup>e</sup> 10. N Ἐπικατάρατος ⇒ ὅτι Ἐπικατάρατος
> - <sup>f</sup> 10. N ἐν πᾶσιν ⇒ πᾶσιν
> - <sup>g</sup> 12. N ἄνθρωπος ⇒ -
> - <sup>h</sup> 13. N γέγραπται γάρ ⇒ ὅτι γέγραπται
> - <sup>i</sup> 16. N ἐρρήθησαν ⇒ ἐρρέθησαν
> - <sup>j</sup> 17. N εἰς χριστὸν ⇒ -
> - <sup>k</sup> 17. N ἔτη τετρακόσια καὶ τριάκοντα ⇒ τετρακόσια καὶ τριάκοντα ἔτη
> - <sup>l</sup> 19. N ἄχρι ⇒ ἄχρις
> - <sup>m</sup> 21. N τοῦ θεοῦ ⇒ [τοῦ θεοῦ]
> - <sup>n</sup> 21. N ἂν ἐκ νόμου ⇒ ἐκ νόμου ἂν
> - <sup>o</sup> 23. N συγκεκλεισμένοι ⇒ συγκλειόμενοι
> - <sup>p</sup> 29. N καὶ ⇒ -

## Chapter 4

<sup>1</sup> Λέγω δέ, ἐφ’ ὅσον χρόνον ὁ κληρονόμος νήπιός ἐστιν, οὐδὲν διαφέρει δούλου, κύριος πάντων ὤν·
<sup>2</sup> ἀλλὰ ὑπὸ ἐπιτρόπους ἐστὶν καὶ οἰκονόμους, ἄχρι τῆς προθεσμίας τοῦ πατρός.
<sup>3</sup> Οὕτως καὶ ἡμεῖς, ὅτε ἦμεν νήπιοι, ὑπὸ τὰ στοιχεῖα τοῦ κόσμου ἦμεν<sup>a</sup> δεδουλωμένοι·
<sup>4</sup> ὅτε δὲ ἦλθεν τὸ πλήρωμα τοῦ χρόνου, ἐξαπέστειλεν ὁ θεὸς τὸν υἱὸν αὐτοῦ, γενόμενον ἐκ γυναικός, γενόμενον ὑπὸ νόμον,
<sup>5</sup> ἵνα τοὺς ὑπὸ νόμον ἐξαγοράσῃ, ἵνα τὴν υἱοθεσίαν ἀπολάβωμεν.
<sup>6</sup> Ὅτι δέ ἐστε υἱοί, ἐξαπέστειλεν ὁ θεὸς τὸ πνεῦμα τοῦ υἱοῦ αὐτοῦ εἰς τὰς καρδίας ὑμῶν,<sup>b</sup> κρᾶζον, Ἀββᾶ, ὁ πατήρ.
<sup>7</sup> Ὥστε οὐκέτι εἶ δοῦλος, ἀλλ’<sup>c</sup> υἱός· εἰ δὲ υἱός, καὶ κληρονόμος θεοῦ<sup>d</sup> διὰ χριστοῦ.

<sup>8</sup> Ἀλλὰ τότε μέν, οὐκ εἰδότες θεόν, ἐδουλεύσατε τοῖς μὴ<sup>e</sup> φύσει οὖσιν θεοῖς·
<sup>9</sup> νῦν δέ, γνόντες θεόν, μᾶλλον δὲ γνωσθέντες ὑπὸ θεοῦ, πῶς ἐπιστρέφετε πάλιν ἐπὶ τὰ ἀσθενῆ καὶ πτωχὰ στοιχεῖα, οἷς πάλιν ἄνωθεν δουλεύειν θέλετε;
<sup>10</sup> Ἡμέρας παρατηρεῖσθε, καὶ μῆνας, καὶ καιρούς, καὶ ἐνιαυτούς.
<sup>11</sup> Φοβοῦμαι ὑμᾶς, μήπως<sup>f</sup> εἰκῇ κεκοπίακα εἰς ὑμᾶς.

<sup>12</sup> Γίνεσθε ὡς ἐγώ, ὅτι κἀγὼ ὡς ὑμεῖς, ἀδελφοί, δέομαι ὑμῶν. Οὐδέν με ἠδικήσατε·
<sup>13</sup> οἴδατε δὲ ὅτι δι’ ἀσθένειαν τῆς σαρκὸς εὐηγγελισάμην ὑμῖν τὸ πρότερον.
<sup>14</sup> Καὶ τὸν πειρασμόν μου<sup>g</sup> τὸν ἐν τῇ σαρκί μου οὐκ ἐξουθενήσατε οὐδὲ ἐξεπτύσατε, ἀλλ’<sup>h</sup> ὡς ἄγγελον θεοῦ ἐδέξασθέ με, ὡς χριστὸν Ἰησοῦν.
<sup>15</sup> Τίς<sup>i</sup> οὖν ἦν ὁ μακαρισμὸς ὑμῶν; Μαρτυρῶ γὰρ ὑμῖν ὅτι, εἰ δυνατόν, τοὺς ὀφθαλμοὺς ὑμῶν ἐξορύξαντες ἂν<sup>j</sup> ἐδώκατέ μοι.
<sup>16</sup> Ὥστε ἐχθρὸς ὑμῶν γέγονα ἀληθεύων ὑμῖν;
<sup>17</sup> Ζηλοῦσιν ὑμᾶς οὐ καλῶς, ἀλλὰ ἐκκλεῖσαι ὑμᾶς θέλουσιν, ἵνα αὐτοὺς ζηλοῦτε.
<sup>18</sup> Καλὸν δὲ τὸ<sup>k</sup> ζηλοῦσθαι ἐν καλῷ πάντοτε, καὶ μὴ μόνον ἐν τῷ παρεῖναί με πρὸς ὑμᾶς.
<sup>19</sup> Τεκνία<sup>l</sup> μου, οὓς πάλιν ὠδίνω, ἄχρι<sup>m</sup> οὗ μορφωθῇ χριστὸς ἐν ὑμῖν,
<sup>20</sup> ἤθελον δὲ παρεῖναι πρὸς ὑμᾶς ἄρτι, καὶ ἀλλάξαι τὴν φωνήν μου, ὅτι ἀποροῦμαι ἐν ὑμῖν.

<sup>21</sup> Λέγετέ μοι, οἱ ὑπὸ νόμον θέλοντες εἶναι, τὸν νόμον οὐκ ἀκούετε;
<sup>22</sup> Γέγραπται γάρ, ὅτι Ἀβραὰμ δύο υἱοὺς ἔσχεν· ἕνα ἐκ τῆς παιδίσκης, καὶ ἕνα ἐκ τῆς ἐλευθέρας.
<sup>23</sup> Ἀλλ’ ὁ μὲν ἐκ τῆς παιδίσκης κατὰ σάρκα γεγέννηται, ὁ δὲ ἐκ τῆς ἐλευθέρας διὰ<sup>n</sup> τῆς ἐπαγγελίας.
<sup>24</sup> Ἅτινά ἐστιν ἀλληγορούμενα· αὗται γάρ εἰσιν δύο διαθῆκαι· μία μὲν ἀπὸ ὄρους Σινᾶ, εἰς δουλείαν γεννῶσα, ἥτις ἐστὶν Ἅγαρ.
<sup>25</sup> Τὸ γὰρ<sup>o</sup> Ἅγαρ Σινᾶ ὄρος ἐστὶν ἐν τῇ Ἀραβίᾳ, συστοιχεῖ δὲ τῇ νῦν Ἱερουσαλήμ, δουλεύει δὲ<sup>p</sup> μετὰ τῶν τέκνων αὐτῆς.
<sup>26</sup> Ἡ δὲ ἄνω Ἱερουσαλὴμ ἐλευθέρα ἐστίν, ἥτις ἐστὶν μήτηρ πάντων<sup>q</sup> ἡμῶν·
<sup>27</sup> γέγραπται γάρ, Εὐφράνθητι, στεῖρα, ἡ οὐ τίκτουσα· ῥῆξον καὶ βόησον, ἡ οὐκ ὠδίνουσα· ὅτι πολλὰ τὰ τέκνα τῆς ἐρήμου μᾶλλον ἢ τῆς ἐχούσης τὸν ἄνδρα.
<sup>28</sup> Ἡμεῖς<sup>r</sup> δέ, ἀδελφοί, κατὰ Ἰσαάκ, ἐπαγγελίας τέκνα ἐσμέν.<sup>s</sup> 
<sup>29</sup> Ἀλλ’ ὥσπερ τότε ὁ κατὰ σάρκα γεννηθεὶς ἐδίωκεν τὸν κατὰ πνεῦμα, οὕτως καὶ νῦν.
<sup>30</sup> Ἀλλὰ τί λέγει ἡ γραφή; Ἔκβαλε τὴν παιδίσκην καὶ τὸν υἱὸν αὐτῆς, οὐ γὰρ μὴ κληρονομήσῃ<sup>t</sup> ὁ υἱὸς τῆς παιδίσκης μετὰ τοῦ υἱοῦ τῆς ἐλευθέρας.
<sup>31</sup> Ἄρα,<sup>u</sup> ἀδελφοί, οὐκ ἐσμὲν παιδίσκης τέκνα, ἀλλὰ τῆς ἐλευθέρας.

> - <sup>a</sup> 3. N ἦμεν δεδουλωμένοι ⇒ ἤμεθα δεδουλωμένοι
> - <sup>b</sup> 6. N ὑμῶν ⇒ ἡμῶν
> - <sup>c</sup> 7. N ἀλλ’ ⇒ ἀλλὰ
> - <sup>d</sup> 7. N θεοῦ διὰ χριστοῦ ⇒ διὰ θεοῦ
> - <sup>e</sup> 8. N μὴ φύσει ⇒ φύσει μὴ
> - <sup>f</sup> 11. N μήπως ⇒ μή πως
> - <sup>g</sup> 14. N μου τὸν ἐν τῇ ⇒ ὑμῶν ἐν τῇ
> - <sup>h</sup> 14. N ἀλλ’ ⇒ ἀλλὰ
> - <sup>i</sup> 15. N Τίς οὖν ἦν ⇒ Ποῦ οὖν
> - <sup>j</sup> 15. N ἂν ⇒ -
> - <sup>k</sup> 18. N τὸ ⇒ -
> - <sup>l</sup> 19. N Τεκνία ⇒ Τέκνα
> - <sup>m</sup> 19. N ἄχρι ⇒ μέχρις
> - <sup>n</sup> 23. N διὰ τῆς ⇒ δι’
> - <sup>o</sup> 25. N γὰρ ⇒ δὲ
> - <sup>p</sup> 25. N δὲ μετὰ ⇒ γὰρ μετὰ
> - <sup>q</sup> 26. N πάντων ⇒ -
> - <sup>r</sup> 28. N Ἡμεῖς ⇒ Ὑμεῖς
> - <sup>s</sup> 28. N ἐσμέν ⇒ ἐστέ
> - <sup>t</sup> 30. N κληρονομήσῃ ⇒ κληρονομήσει
> - <sup>u</sup> 31. N Ἄρα ⇒ Διό

## Chapter 5

<sup>1</sup> Τῇ ἐλευθερίᾳ οὖν<sup>a</sup> ᾗ χριστὸς ἡμᾶς ἠλευθέρωσεν, στήκετε, καὶ μὴ πάλιν ζυγῷ δουλείας ἐνέχεσθε.

<sup>2</sup> Ἴδε, ἐγὼ Παῦλος λέγω ὑμῖν ὅτι ἐὰν περιτέμνησθε, χριστὸς ὑμᾶς οὐδὲν ὠφελήσει.
<sup>3</sup> Μαρτύρομαι δὲ πάλιν παντὶ ἀνθρώπῳ περιτεμνομένῳ, ὅτι ὀφειλέτης ἐστὶν ὅλον τὸν νόμον ποιῆσαι.
<sup>4</sup> Κατηργήθητε ἀπὸ τοῦ<sup>b</sup> χριστοῦ, οἵτινες ἐν νόμῳ δικαιοῦσθε· τῆς χάριτος ἐξεπέσατε.<sup>c</sup> 
<sup>5</sup> Ἡμεῖς γὰρ πνεύματι ἐκ πίστεως ἐλπίδα δικαιοσύνης ἀπεκδεχόμεθα.
<sup>6</sup> Ἐν γὰρ χριστῷ Ἰησοῦ οὔτε περιτομή τι ἰσχύει, οὔτε ἀκροβυστία, ἀλλὰ πίστις δι’ ἀγάπης ἐνεργουμένη.
<sup>7</sup> Ἐτρέχετε καλῶς· τίς ὑμᾶς ἐνέκοψεν τῇ<sup>d</sup> ἀληθείᾳ μὴ πείθεσθαι;
<sup>8</sup> Ἡ πεισμονὴ οὐκ ἐκ τοῦ καλοῦντος ὑμᾶς.
<sup>9</sup> Μικρὰ ζύμη ὅλον τὸ φύραμα ζυμοῖ.
<sup>10</sup> Ἐγὼ πέποιθα εἰς ὑμᾶς ἐν κυρίῳ, ὅτι οὐδὲν ἄλλο φρονήσετε· ὁ δὲ ταράσσων ὑμᾶς βαστάσει τὸ κρίμα, ὅστις ἂν<sup>e</sup> ᾖ.
<sup>11</sup> Ἐγὼ δέ, ἀδελφοί, εἰ περιτομὴν ἔτι κηρύσσω, τί ἔτι διώκομαι; Ἄρα κατήργηται τὸ σκάνδαλον τοῦ σταυροῦ.
<sup>12</sup> Ὄφελον καὶ ἀποκόψονται οἱ ἀναστατοῦντες ὑμᾶς.

<sup>13</sup> Ὑμεῖς γὰρ ἐπ’ ἐλευθερίᾳ ἐκλήθητε, ἀδελφοί· μόνον μὴ τὴν ἐλευθερίαν εἰς ἀφορμὴν τῇ σαρκί, ἀλλὰ διὰ τῆς ἀγάπης δουλεύετε ἀλλήλοις.
<sup>14</sup> Ὁ γὰρ πᾶς νόμος ἐν ἑνὶ λόγῳ πληροῦται,<sup>f</sup> ἐν τῷ, Ἀγαπήσεις τὸν πλησίον σου ὡς ἑαυτόν.<sup>g</sup> 
<sup>15</sup> Εἰ δὲ ἀλλήλους δάκνετε καὶ κατεσθίετε, βλέπετε μὴ ὑπὸ<sup>h</sup> ἀλλήλων ἀναλωθῆτε.

<sup>16</sup> Λέγω δέ, πνεύματι περιπατεῖτε, καὶ ἐπιθυμίαν σαρκὸς οὐ μὴ τελέσητε.
<sup>17</sup> Ἡ γὰρ σὰρξ ἐπιθυμεῖ κατὰ τοῦ πνεύματος, τὸ δὲ πνεῦμα κατὰ τῆς σαρκός· ταῦτα δὲ<sup>i</sup> ἀντίκειται ἀλλήλοις, ἵνα μὴ ἃ ἂν<sup>j</sup> θέλητε, ταῦτα ποιῆτε.
<sup>18</sup> Εἰ δὲ πνεύματι ἄγεσθε, οὐκ ἐστὲ ὑπὸ νόμον.
<sup>19</sup> Φανερὰ δέ ἐστιν τὰ ἔργα τῆς σαρκός, ἅτινά ἐστιν μοιχεία,<sup>k</sup> πορνεία, ἀκαθαρσία, ἀσέλγεια,
<sup>20</sup> εἰδωλολατρεία,<sup>l</sup> φαρμακεία, ἔχθραι, ἔρεις,<sup>m</sup> ζῆλοι, θυμοί, ἐριθεῖαι, διχοστασίαι, αἱρέσεις,
<sup>21</sup> φθόνοι, φόνοι,<sup>n</sup> μέθαι, κῶμοι, καὶ τὰ ὅμοια τούτοις· ἃ προλέγω ὑμῖν, καθὼς καὶ<sup>o</sup> προεῖπον, ὅτι οἱ τὰ τοιαῦτα πράσσοντες βασιλείαν θεοῦ οὐ κληρονομήσουσιν.
<sup>22</sup> Ὁ δὲ καρπὸς τοῦ πνεύματός ἐστιν ἀγάπη, χαρά, εἰρήνη, μακροθυμία, χρηστότης, ἀγαθωσύνη, πίστις,
<sup>23</sup> πρᾳότης,<sup>p</sup> ἐγκράτεια· κατὰ τῶν τοιούτων οὐκ ἔστιν νόμος.
<sup>24</sup> Οἱ δὲ τοῦ χριστοῦ, τὴν<sup>q</sup> σάρκα ἐσταύρωσαν σὺν τοῖς παθήμασιν καὶ ταῖς ἐπιθυμίαις.

<sup>25</sup> Εἰ ζῶμεν πνεύματι, πνεύματι καὶ στοιχῶμεν.
<sup>26</sup> Μὴ γινώμεθα κενόδοξοι, ἀλλήλους προκαλούμενοι, ἀλλήλοις φθονοῦντες.

> - <sup>a</sup> 1. N οὖν ᾗ χριστὸς ἡμᾶς ἠλευθέρωσεν, στήκετε ⇒ ἡμᾶς χριστὸς ἠλευθέρωσεν· στήκετε οὖν
> - <sup>b</sup> 4. N τοῦ ⇒ -
> - <sup>c</sup> 4. B ἐξεπέσατε ⇒ ἐξεπέσετε
> - <sup>d</sup> 7. N τῇ ⇒ [τῇ]
> - <sup>e</sup> 10. N ἂν ⇒ ἐὰν
> - <sup>f</sup> 14. N πληροῦται ⇒ πεπλήρωται
> - <sup>g</sup> 14. N ἑαυτόν ⇒ σεαυτόν
> - <sup>h</sup> 15. N ὑπὸ ⇒ ὑπ’
> - <sup>i</sup> 17. N δὲ ἀντίκειται ἀλλήλοις ⇒ γὰρ ἀλλήλοις ἀντίκειται
> - <sup>j</sup> 17. N ἂν ⇒ ἐὰν
> - <sup>k</sup> 19. N μοιχεία ⇒ -
> - <sup>l</sup> 20. N εἰδωλολατρεία ⇒ εἰδωλολατρία
> - <sup>m</sup> 20. N ἔρεις ζῆλοι ⇒ ἔρις ζῆλος
> - <sup>n</sup> 21. N φόνοι ⇒ -
> - <sup>o</sup> 21. N καὶ προεῖπον ⇒ προεῖπον
> - <sup>p</sup> 23. N πρᾳότης ⇒ πραύ ̈ της
> - <sup>q</sup> 24. N τὴν ⇒ [Ἰησοῦ]τὴν

## Chapter 6

<sup>1</sup> Ἀδελφοί, ἐὰν καὶ προληφθῇ<sup>a</sup> ἄνθρωπος ἔν τινι παραπτώματι, ὑμεῖς οἱ πνευματικοὶ καταρτίζετε τὸν τοιοῦτον ἐν πνεύματι πρᾳότητος,<sup>b</sup> σκοπῶν σεαυτὸν μὴ καὶ σὺ πειρασθῇς.
<sup>2</sup> Ἀλλήλων τὰ βάρη βαστάζετε, καὶ οὕτως ἀναπληρώσατε<sup>c</sup> τὸν νόμον τοῦ χριστοῦ.
<sup>3</sup> Εἰ γὰρ δοκεῖ τις εἶναί τι, μηδὲν ὤν, ἑαυτὸν<sup>d</sup> φρεναπατᾷ·
<sup>4</sup> τὸ δὲ ἔργον ἑαυτοῦ δοκιμαζέτω ἕκαστος, καὶ τότε εἰς ἑαυτὸν μόνον τὸ καύχημα ἕξει, καὶ οὐκ εἰς τὸν ἕτερον.
<sup>5</sup> Ἕκαστος γὰρ τὸ ἴδιον φορτίον βαστάσει.

<sup>6</sup> Κοινωνείτω δὲ ὁ κατηχούμενος τὸν λόγον τῷ κατηχοῦντι ἐν πᾶσιν ἀγαθοῖς.
<sup>7</sup> Μὴ πλανᾶσθε, θεὸς οὐ μυκτηρίζεται· ὃ γὰρ ἐὰν σπείρῃ ἄνθρωπος, τοῦτο καὶ θερίσει.
<sup>8</sup> Ὅτι ὁ σπείρων εἰς τὴν σάρκα ἑαυτοῦ, ἐκ τῆς σαρκὸς θερίσει φθοράν· ὁ δὲ σπείρων εἰς τὸ πνεῦμα, ἐκ τοῦ πνεύματος θερίσει ζωὴν αἰώνιον.
<sup>9</sup> Τὸ δὲ καλὸν ποιοῦντες μὴ ἐκκακῶμεν·<sup>e</sup> καιρῷ γὰρ ἰδίῳ θερίσομεν, μὴ ἐκλυόμενοι.
<sup>10</sup> Ἄρα οὖν ὡς καιρὸν ἔχομεν, ἐργαζώμεθα τὸ ἀγαθὸν πρὸς πάντας, μάλιστα δὲ πρὸς τοὺς οἰκείους τῆς πίστεως.

<sup>11</sup> Ἴδετε πηλίκοις ὑμῖν γράμμασιν ἔγραψα τῇ ἐμῇ χειρί.
<sup>12</sup> Ὅσοι θέλουσιν εὐπροσωπῆσαι ἐν σαρκί, οὗτοι ἀναγκάζουσιν ὑμᾶς περιτέμνεσθαι, μόνον ἵνα μὴ<sup>f</sup> τῷ σταυρῷ τοῦ χριστοῦ διώκωνται.<sup>g</sup> 
<sup>13</sup> Οὐδὲ γὰρ οἱ περιτετμημένοι<sup>h</sup> αὐτοὶ νόμον φυλάσσουσιν, ἀλλὰ θέλουσιν ὑμᾶς περιτέμνεσθαι, ἵνα ἐν τῇ ὑμετέρᾳ σαρκὶ καυχήσωνται.
<sup>14</sup> Ἐμοὶ δὲ μὴ γένοιτο καυχᾶσθαι εἰ μὴ ἐν τῷ σταυρῷ τοῦ κυρίου ἡμῶν Ἰησοῦ χριστοῦ· δι’ οὗ ἐμοὶ κόσμος ἐσταύρωται, κἀγὼ τῷ<sup>i</sup> κόσμῳ.
<sup>15</sup> Ἐν<sup>j</sup> γὰρ χριστῷ Ἰησοῦ οὔτε περιτομή τι ἰσχύει, οὔτε ἀκροβυστία, ἀλλὰ καινὴ κτίσις.
<sup>16</sup> Καὶ ὅσοι τῷ κανόνι τούτῳ στοιχήσουσιν, εἰρήνη ἐπ’ αὐτούς, καὶ ἔλεος, καὶ ἐπὶ τὸν Ἰσραὴλ τοῦ θεοῦ.

<sup>17</sup> Τοῦ λοιποῦ, κόπους μοι μηδεὶς παρεχέτω· ἐγὼ γὰρ τὰ στίγματα τοῦ κυρίου<sup>k</sup> Ἰησοῦ ἐν τῷ σώματί μου βαστάζω.

<sup>18</sup> Ἡ χάρις τοῦ κυρίου ἡμῶν Ἰησοῦ χριστοῦ μετὰ τοῦ πνεύματος ὑμῶν, ἀδελφοί. Ἀμήν.

> - <sup>a</sup> 1. N προληφθῇ ⇒ προλημφθῇ
> - <sup>b</sup> 1. N πρᾳότητος ⇒ πραύ ̈ τητος
> - <sup>c</sup> 2. N ἀναπληρώσατε ⇒ ἀναπληρώσετε
> - <sup>d</sup> 3. N ἑαυτὸν φρεναπατᾷ ⇒ φρεναπατᾷ ἑαυτόν
> - <sup>e</sup> 9. N ἐκκακῶμεν ⇒ ἐγκακῶμεν
> - <sup>f</sup> 12. N μὴ τῷ ⇒ τῷ
> - <sup>g</sup> 12. N διώκωνται ⇒ μὴ διώκωνται
> - <sup>h</sup> 13. N περιτετμημένοι ⇒ περιτεμνόμενοι
> - <sup>i</sup> 14. N τῷ κόσμῳ ⇒ κόσμῳ
> - <sup>j</sup> 15. N Ἐν γὰρ χριστῷ Ἰησοῦ οὔτε περιτομή τι ἰσχύει ⇒ Οὔτε γὰρ περιτομή τί ἐστιν
> - <sup>k</sup> 17. N κυρίου ⇒ -
