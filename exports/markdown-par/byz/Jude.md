## Chapter 1

<sup>1</sup> Ἰούδας Ἰησοῦ χριστοῦ δοῦλος, ἀδελφὸς δὲ Ἰακώβου, τοῖς ἐν θεῷ πατρὶ ἡγιασμένοις,<sup>a</sup> καὶ Ἰησοῦ χριστῷ τετηρημένοις, κλητοῖς·
<sup>2</sup> ἔλεος ὑμῖν καὶ εἰρήνη καὶ ἀγάπη πληθυνθείη.

<sup>3</sup> Ἀγαπητοί, πᾶσαν σπουδὴν ποιούμενος γράφειν ὑμῖν περὶ τῆς κοινῆς σωτηρίας,<sup>b</sup> ἀνάγκην ἔσχον γράψαι ὑμῖν, παρακαλῶν ἐπαγωνίζεσθαι τῇ ἅπαξ παραδοθείσῃ τοῖς ἁγίοις πίστει.
<sup>4</sup> Παρεισέδυσαν γάρ τινες ἄνθρωποι, οἱ πάλαι προγεγραμμένοι εἰς τοῦτο τὸ κρίμα, ἀσεβεῖς, τὴν τοῦ θεοῦ ἡμῶν χάριν<sup>c</sup> μετατιθέντες εἰς ἀσέλγειαν, καὶ τὸν μόνον δεσπότην θεὸν<sup>d</sup> καὶ κύριον ἡμῶν Ἰησοῦν χριστὸν ἀρνούμενοι.

<sup>5</sup> Ὑπομνῆσαι δὲ ὑμᾶς βούλομαι, εἰδότας ὑμᾶς<sup>e</sup> ἅπαξ<sup>f</sup> τοῦτο, ὅτι ὁ κύριος, λαὸν ἐκ γῆς Αἰγύπτου σώσας, τὸ δεύτερον τοὺς μὴ πιστεύσαντας ἀπώλεσεν.
<sup>6</sup> Ἀγγέλους τε τοὺς μὴ τηρήσαντας τὴν ἑαυτῶν ἀρχήν, ἀλλὰ ἀπολιπόντας τὸ ἴδιον οἰκητήριον, εἰς κρίσιν μεγάλης ἡμέρας δεσμοῖς ἀϊδίοις ὑπὸ ζόφον τετήρηκεν.
<sup>7</sup> Ὡς Σόδομα καὶ Γόμορρα, καὶ αἱ περὶ αὐτὰς πόλεις, τὸν ὅμοιον τούτοις<sup>g</sup> τρόπον ἐκπορνεύσασαι, καὶ ἀπελθοῦσαι ὀπίσω σαρκὸς ἑτέρας, πρόκεινται δεῖγμα, πυρὸς αἰωνίου δίκην ὑπέχουσαι.
<sup>8</sup> Ὁμοίως μέντοι καὶ οὗτοι ἐνυπνιαζόμενοι σάρκα μὲν μιαίνουσιν, κυριότητα δὲ ἀθετοῦσιν, δόξας δὲ βλασφημοῦσιν.
<sup>9</sup> Ὁ δὲ Μιχαὴλ ὁ ἀρχάγγελος, ὅτε τῷ διαβόλῳ διακρινόμενος διελέγετο περὶ τοῦ Μωϋσέως<sup>h</sup> σώματος, οὐκ ἐτόλμησεν κρίσιν ἐπενεγκεῖν βλασφημίας, ἀλλ’<sup>i</sup> εἶπεν, Ἐπιτιμήσαι σοι κύριος.
<sup>10</sup> Οὗτοι δὲ ὅσα μὲν οὐκ οἴδασιν βλασφημοῦσιν· ὅσα δὲ φυσικῶς, ὡς τὰ ἄλογα ζῷα, ἐπίστανται, ἐν τούτοις φθείρονται.
<sup>11</sup> Οὐαὶ αὐτοῖς· ὅτι τῇ ὁδῷ τοῦ Κάϊν ἐπορεύθησαν, καὶ τῇ πλάνῃ τοῦ Βαλαὰμ μισθοῦ ἐξεχύθησαν, καὶ τῇ ἀντιλογίᾳ τοῦ Κόρε ἀπώλοντο.
<sup>12</sup> Οὗτοί εἰσιν ἐν<sup>j</sup> ταῖς ἀγάπαις ὑμῶν σπιλάδες, συνευωχούμενοι, ἀφόβως ἑαυτοὺς ποιμαίνοντες· νεφέλαι ἄνυδροι, ὑπὸ ἀνέμων παραφερόμεναι· δένδρα φθινοπωρινά, ἄκαρπα, δὶς ἀποθανόντα, ἐκριζωθέντα·
<sup>13</sup> κύματα ἄγρια θαλάσσης, ἐπαφρίζοντα τὰς ἑαυτῶν αἰσχύνας· ἀστέρες πλανῆται, οἷς ὁ ζόφος τοῦ σκότους εἰς αἰῶνα τετήρηται.
<sup>14</sup> Προεφήτευσεν δὲ καὶ τούτοις ἕβδομος ἀπὸ Ἀδὰμ Ἐνώχ, λέγων, Ἰδού, ἦλθεν κύριος ἐν ἁγίαις μυριάσιν αὐτοῦ,
<sup>15</sup> ποιῆσαι κρίσιν κατὰ πάντων, καὶ ἐλέγξαι πάντας<sup>k</sup> τοὺς ἀσεβεῖς αὐτῶν περὶ πάντων τῶν ἔργων ἀσεβείας αὐτῶν ὧν ἠσέβησαν, καὶ περὶ πάντων τῶν σκληρῶν ὧν ἐλάλησαν κατ’ αὐτοῦ ἁμαρτωλοὶ ἀσεβεῖς.
<sup>16</sup> Οὗτοί εἰσιν γογγυσταί, μεμψίμοιροι, κατὰ τὰς ἐπιθυμίας<sup>l</sup> αὐτῶν<sup>m</sup> πορευόμενοι, καὶ τὸ στόμα αὐτῶν λαλεῖ ὑπέρογκα, θαυμάζοντες πρόσωπα ὠφελείας χάριν.

<sup>17</sup> Ὑμεῖς δέ, ἀγαπητοί, μνήσθητε τῶν ῥημάτων τῶν προειρημένων ὑπὸ τῶν ἀποστόλων τοῦ κυρίου ἡμῶν Ἰησοῦ χριστοῦ·
<sup>18</sup> ὅτι ἔλεγον ὑμῖν ὅτι<sup>n</sup> ἐν ἐσχάτῳ χρόνῳ<sup>o</sup> ἔσονται ἐμπαῖκται, κατὰ τὰς ἑαυτῶν ἐπιθυμίας πορευόμενοι τῶν ἀσεβειῶν.
<sup>19</sup> Οὗτοί εἰσιν οἱ ἀποδιορίζοντες, ψυχικοί, πνεῦμα μὴ ἔχοντες.
<sup>20</sup> Ὑμεῖς δέ, ἀγαπητοί, τῇ<sup>p</sup> ἁγιωτάτῃ ὑμῶν πίστει ἐποικοδομοῦντες ἑαυτούς, ἐν πνεύματι ἁγίῳ προσευχόμενοι,
<sup>21</sup> ἑαυτοὺς ἐν ἀγάπῃ θεοῦ τηρήσατε, προσδεχόμενοι τὸ ἔλεος τοῦ κυρίου ἡμῶν Ἰησοῦ χριστοῦ εἰς ζωὴν αἰώνιον.
<sup>22</sup> Καὶ οὓς μὲν ἐλεεῖτε<sup>q</sup> διακρινόμενοι·
<sup>23</sup> οὓς δὲ ἐν<sup>r</sup> φόβῳ σῴζετε, ἐκ πυρὸς ἁρπάζοντες, μισοῦντες καὶ τὸν ἀπὸ τῆς σαρκὸς ἐσπιλωμένον χιτῶνα.

<sup>24</sup> Τῷ δὲ δυναμένῳ φυλάξαι αὐτοὺς<sup>s</sup> ἀπταίστους, καὶ στῆσαι κατενώπιον τῆς δόξης αὐτοῦ ἀμώμους ἐν ἀγαλλιάσει,
<sup>25</sup> μόνῳ σοφῷ<sup>t</sup> θεῷ σωτῆρι ἡμῶν, δόξα<sup>u</sup> καὶ μεγαλωσύνη, κράτος καὶ ἐξουσία, καὶ<sup>v</sup> νῦν καὶ εἰς πάντας τοὺς αἰῶνας. Ἀμήν.

> - <sup>a</sup> 1. N ἡγιασμένοις ⇒ ἠγαπημένοις
> - <sup>b</sup> 3. N σωτηρίας ⇒ ἡμῶν σωτηρίας
> - <sup>c</sup> 4. N χάριν ⇒ χάριτα
> - <sup>d</sup> 4. N θεὸν ⇒ -
> - <sup>e</sup> 5. S ὑμᾶς ἅπαξ τοῦτο ὅτι ὁ κύριος ⇒ [ὑμᾶς]πάντα ὅτι[ὁ]κύριος ἅπαξ
> - <sup>f</sup> 5. E ὑμᾶς ἅπαξ τοῦτο ὅτι ὁ κύριος ⇒ ὑμᾶς ἅπαξ πάντα ὅτι Ἰησοῦς
> - <sup>g</sup> 7. N τούτοις τρόπον ⇒ τρόπον τούτοις
> - <sup>h</sup> 9. B Μωϋσέως ⇒ Μωσέως
> - <sup>i</sup> 9. N ἀλλ’ ⇒ ἀλλὰ
> - <sup>j</sup> 12. N ἐν ⇒ οἱ ἐν
> - <sup>k</sup> 15. N πάντας τοὺς ἀσεβεῖς αὐτῶν ⇒ πᾶσαν ψυχὴν
> - <sup>l</sup> 16. N ἐπιθυμίας αὐτῶν ⇒ ἐπιθυμίας ἑαυτῶν
> - <sup>m</sup> 16. B αὐτῶν ⇒ ἑαυτῶν
> - <sup>n</sup> 18. S ὅτι ἐν ἐσχάτῳ χρόνῳ ⇒ [ὅτι]ἐπ ’ ἐσχάτου[τοῦ]χρόνου
> - <sup>o</sup> 18. E ὅτι ἐν ἐσχάτῳ χρόνῳ ⇒ ἐπ’ ἐσχάτου χρόνου
> - <sup>p</sup> 20. N τῇ ἁγιωτάτῃ ὑμῶν πίστει ἐποικοδομοῦντες ἑαυτούς ⇒ ἐποικοδομοῦντες ἑαυτοὺς τῇ ἁγιωτάτῃ ὑμῶν πίστει
> - <sup>q</sup> 22. N ἐλεεῖτε διακρινόμενοι ⇒ ἐλεᾶτε διακρινομένους
> - <sup>r</sup> 23. N ἐν φόβῳ σῴζετε ἐκ πυρὸς ἁρπάζοντες ⇒ σῴζετε ἐκ πυρὸς ἁρπάζοντες οὓς δὲ ἐλεᾶτε ἐν φόβῳ
> - <sup>s</sup> 24. N αὐτοὺς ⇒ ὑμᾶς
> - <sup>t</sup> 25. N σοφῷ ⇒ -
> - <sup>u</sup> 25. N δόξα καὶ μεγαλωσύνη ⇒ διὰ Ἰησοῦ χριστοῦ τοῦ κυρίου ἡμῶν δόξα μεγαλωσύνη
> - <sup>v</sup> 25. N ἐξουσία ⇒ ἐξουσία πρὸ παντὸς τοῦ αἰῶνος
