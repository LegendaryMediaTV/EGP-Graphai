## Chapter 1

<sup>1</sup> Παῦλος δέσμιος χριστοῦ Ἰησοῦ, καὶ Τιμόθεος ὁ ἀδελφός, Φιλήμονι τῷ ἀγαπητῷ καὶ συνεργῷ ἡμῶν,
<sup>2</sup> καὶ Ἀπφίᾳ τῇ ἀγαπητῇ,<sup>a</sup> καὶ Ἀρχίππῳ τῷ συστρατιώτῃ ἡμῶν, καὶ τῇ κατ’ οἶκόν σου ἐκκλησίᾳ·
<sup>3</sup> χάρις ὑμῖν καὶ εἰρήνη ἀπὸ θεοῦ πατρὸς ἡμῶν καὶ κυρίου Ἰησοῦ χριστοῦ.

<sup>4</sup> Εὐχαριστῶ τῷ θεῷ μου, πάντοτε μνείαν σου ποιούμενος ἐπὶ τῶν προσευχῶν μου,
<sup>5</sup> ἀκούων σου τὴν ἀγάπην, καὶ τὴν πίστιν ἣν ἔχεις πρὸς τὸν κύριον Ἰησοῦν καὶ εἰς πάντας τοὺς ἁγίους,
<sup>6</sup> ὅπως ἡ κοινωνία τῆς πίστεώς σου ἐνεργὴς γένηται ἐν ἐπιγνώσει παντὸς ἀγαθοῦ τοῦ ἐν ἡμῖν εἰς χριστὸν Ἰησοῦν.<sup>b</sup> 
<sup>7</sup> Χάριν<sup>c</sup> γὰρ ἔχομεν πολλὴν καὶ παράκλησιν ἐπὶ τῇ ἀγάπῃ σου, ὅτι τὰ σπλάγχνα τῶν ἁγίων ἀναπέπαυται διὰ σοῦ, ἀδελφέ.

<sup>8</sup> Διὸ πολλὴν ἐν χριστῷ παρρησίαν ἔχων ἐπιτάσσειν σοι τὸ ἀνῆκον,
<sup>9</sup> διὰ τὴν ἀγάπην μᾶλλον παρακαλῶ, τοιοῦτος ὢν ὡς Παῦλος πρεσβύτης, νυνὶ δὲ καὶ δέσμιος Ἰησοῦ<sup>d</sup> χριστοῦ.
<sup>10</sup> Παρακαλῶ σε περὶ τοῦ ἐμοῦ τέκνου, ὃν ἐγέννησα ἐν τοῖς δεσμοῖς μου,<sup>e</sup> Ὀνήσιμον,
<sup>11</sup> τόν ποτέ σοι ἄχρηστον, νυνὶ δὲ σοὶ<sup>f</sup> καὶ ἐμοὶ εὔχρηστον, ὃν ἀνέπεμψα·
<sup>12</sup> σὺ<sup>g</sup> δὲ αὐτόν, τοῦτ’ ἔστιν τὰ ἐμὰ σπλάγχνα, προσλαβοῦ·<sup>h</sup> 
<sup>13</sup> ὃν ἐγὼ ἐβουλόμην πρὸς ἐμαυτὸν κατέχειν, ἵνα ὑπὲρ σοῦ διακονῇ<sup>i</sup> μοι ἐν τοῖς δεσμοῖς τοῦ εὐαγγελίου·
<sup>14</sup> χωρὶς δὲ τῆς σῆς γνώμης οὐδὲν ἠθέλησα ποιῆσαι, ἵνα μὴ ὡς κατὰ ἀνάγκην τὸ ἀγαθόν σου ᾖ, ἀλλὰ κατὰ ἑκούσιον.
<sup>15</sup> Τάχα γὰρ διὰ τοῦτο ἐχωρίσθη πρὸς ὥραν, ἵνα αἰώνιον αὐτὸν ἀπέχῃς·
<sup>16</sup> οὐκέτι ὡς δοῦλον, ἀλλ’ ὑπὲρ δοῦλον, ἀδελφὸν ἀγαπητόν, μάλιστα ἐμοί, πόσῳ δὲ μᾶλλον σοὶ καὶ ἐν σαρκὶ καὶ ἐν κυρίῳ.
<sup>17</sup> Εἰ οὖν με ἔχεις κοινωνόν, προσλαβοῦ αὐτὸν ὡς ἐμέ.
<sup>18</sup> Εἰ δέ τι ἠδίκησέν σε ἢ ὀφείλει, τοῦτο ἐμοὶ ἐλλόγει·<sup>j</sup> 
<sup>19</sup> ἐγὼ Παῦλος ἔγραψα τῇ ἐμῇ χειρί, ἐγὼ ἀποτίσω· ἵνα μὴ λέγω σοι ὅτι καὶ σεαυτόν μοι προσοφείλεις.
<sup>20</sup> Ναί, ἀδελφέ, ἐγώ σου ὀναίμην ἐν κυρίῳ· ἀνάπαυσόν μου τὰ σπλάγχνα ἐν κυρίῳ.<sup>k</sup> 
<sup>21</sup> Πεποιθὼς τῇ ὑπακοῇ σου ἔγραψά σοι, εἰδὼς ὅτι καὶ ὑπὲρ ὃ<sup>l</sup> λέγω ποιήσεις.
<sup>22</sup> Ἅμα δὲ καὶ ἑτοίμαζέ μοι ξενίαν· ἐλπίζω γὰρ ὅτι διὰ τῶν προσευχῶν ὑμῶν χαρισθήσομαι ὑμῖν.

<sup>23</sup> Ἀσπάζονταί<sup>m</sup> σε Ἐπαφρᾶς ὁ συναιχμάλωτός μου ἐν χριστῷ Ἰησοῦ,
<sup>24</sup> Μάρκος, Ἀρίσταρχος, Δημᾶς, Λουκᾶς, οἱ συνεργοί μου.

<sup>25</sup> Ἡ χάρις τοῦ κυρίου ἡμῶν<sup>n</sup> Ἰησοῦ χριστοῦ μετὰ τοῦ πνεύματος ὑμῶν. Ἀμήν.<sup>o</sup> 

> - <sup>a</sup> 2. N ἀγαπητῇ ⇒ ἀδελφῇ
> - <sup>b</sup> 6. N Ἰησοῦν ⇒ -
> - <sup>c</sup> 7. N Χάριν γὰρ ἔχομεν πολλὴν ⇒ Χαρὰν γὰρ πολλὴν ἔσχον
> - <sup>d</sup> 9. N Ἰησοῦ χριστοῦ ⇒ χριστοῦ Ἰησοῦ
> - <sup>e</sup> 10. N μου ⇒ -
> - <sup>f</sup> 11. N δὲ σοὶ ⇒ δὲ[καὶ]σοὶ
> - <sup>g</sup> 12. N σὺ δὲ ⇒ σοι
> - <sup>h</sup> 12. N προσλαβοῦ ⇒ -
> - <sup>i</sup> 13. N διακονῇ μοι ⇒ μοι διακονῇ
> - <sup>j</sup> 18. N ἐλλόγει ⇒ ἐλλόγα
> - <sup>k</sup> 20. N σπλάγχνα ἐν κυρίῳ ⇒ σπλάγχνα ἐν χριστῷ
> - <sup>l</sup> 21. N ὃ ⇒ ἃ
> - <sup>m</sup> 23. N Ἀσπάζονταί ⇒ Ἀσπάζεταί
> - <sup>n</sup> 25. N ἡμῶν ⇒ -
> - <sup>o</sup> 25. N Ἀμήν ⇒ -
