## Chapter 1

<sup>1</sup> Ἰάκωβος, θεοῦ καὶ κυρίου Ἰησοῦ χριστοῦ δοῦλος, ταῖς δώδεκα φυλαῖς ταῖς ἐν τῇ διασπορᾷ, χαίρειν.

<sup>2</sup> Πᾶσαν χαρὰν ἡγήσασθε, ἀδελφοί μου, ὅταν πειρασμοῖς περιπέσητε ποικίλοις,
<sup>3</sup> γινώσκοντες ὅτι τὸ δοκίμιον ὑμῶν τῆς πίστεως κατεργάζεται ὑπομονήν·
<sup>4</sup> ἡ δὲ ὑπομονὴ ἔργον τέλειον ἐχέτω, ἵνα ἦτε τέλειοι καὶ ὁλόκληροι, ἐν μηδενὶ λειπόμενοι.

<sup>5</sup> Εἰ δέ τις ὑμῶν λείπεται σοφίας, αἰτείτω παρὰ τοῦ διδόντος θεοῦ πᾶσιν ἁπλῶς, καὶ οὐκ<sup>a</sup> ὀνειδίζοντος, καὶ δοθήσεται αὐτῷ.
<sup>6</sup> Αἰτείτω δὲ ἐν πίστει, μηδὲν διακρινόμενος· ὁ γὰρ διακρινόμενος ἔοικεν κλύδωνι θαλάσσης ἀνεμιζομένῳ καὶ ῥιπιζομένῳ.
<sup>7</sup> Μὴ γὰρ οἰέσθω ὁ ἄνθρωπος ἐκεῖνος ὅτι λήψεταί<sup>b</sup> τι παρὰ τοῦ κυρίου.
<sup>8</sup> Ἀνὴρ δίψυχος, ἀκατάστατος ἐν πάσαις ταῖς ὁδοῖς αὐτοῦ.

<sup>9</sup> Καυχάσθω δὲ ὁ ἀδελφὸς ὁ ταπεινὸς ἐν τῷ ὕψει αὐτοῦ·
<sup>10</sup> ὁ δὲ πλούσιος ἐν τῇ ταπεινώσει αὐτοῦ· ὅτι ὡς ἄνθος χόρτου παρελεύσεται.
<sup>11</sup> Ἀνέτειλεν γὰρ ὁ ἥλιος σὺν τῷ καύσωνι, καὶ ἐξήρανεν τὸν χόρτον, καὶ τὸ ἄνθος αὐτοῦ ἐξέπεσεν, καὶ ἡ εὐπρέπεια τοῦ προσώπου αὐτοῦ ἀπώλετο· οὕτως καὶ ὁ πλούσιος ἐν ταῖς πορείαις αὐτοῦ μαρανθήσεται.

<sup>12</sup> Μακάριος ἀνὴρ ὃς ὑπομένει πειρασμόν· ὅτι δόκιμος γενόμενος λήψεται<sup>c</sup> τὸν στέφανον τῆς ζωῆς, ὃν ἐπηγγείλατο ὁ<sup>d</sup> κύριος τοῖς ἀγαπῶσιν αὐτόν.
<sup>13</sup> Μηδεὶς πειραζόμενος λεγέτω ὅτι Ἀπὸ θεοῦ πειράζομαι· ὁ γὰρ θεὸς ἀπείραστός ἐστιν κακῶν, πειράζει δὲ αὐτὸς οὐδένα·
<sup>14</sup> ἕκαστος δὲ πειράζεται, ὑπὸ τῆς ἰδίας ἐπιθυμίας ἐξελκόμενος καὶ δελεαζόμενος.
<sup>15</sup> Εἶτα ἡ ἐπιθυμία συλλαβοῦσα τίκτει ἁμαρτίαν· ἡ δὲ ἁμαρτία ἀποτελεσθεῖσα ἀποκύει θάνατον.
<sup>16</sup> Μὴ πλανᾶσθε, ἀδελφοί μου ἀγαπητοί.
<sup>17</sup> Πᾶσα δόσις ἀγαθὴ καὶ πᾶν δώρημα τέλειον ἄνωθέν ἐστιν, καταβαῖνον ἀπὸ τοῦ πατρὸς τῶν φώτων, παρ’ ᾧ οὐκ ἔνι παραλλαγή, ἢ τροπῆς ἀποσκίασμα.
<sup>18</sup> Βουληθεὶς ἀπεκύησεν ἡμᾶς λόγῳ ἀληθείας, εἰς τὸ εἶναι ἡμᾶς ἀπαρχήν τινα τῶν αὐτοῦ κτισμάτων.

<sup>19</sup> Ὥστε,<sup>e</sup> ἀδελφοί μου ἀγαπητοί, ἔστω πᾶς<sup>f</sup> ἄνθρωπος ταχὺς εἰς τὸ ἀκοῦσαι, βραδὺς εἰς τὸ λαλῆσαι, βραδὺς εἰς ὀργήν·
<sup>20</sup> ὀργὴ γὰρ ἀνδρὸς δικαιοσύνην θεοῦ οὐ<sup>g</sup> κατεργάζεται.
<sup>21</sup> Διὸ ἀποθέμενοι πᾶσαν ῥυπαρίαν καὶ περισσείαν κακίας, ἐν πρᾳύ̈τητι δέξασθε τὸν ἔμφυτον λόγον, τὸν δυνάμενον σῶσαι τὰς ψυχὰς ὑμῶν.
<sup>22</sup> Γίνεσθε δὲ ποιηταὶ λόγου, καὶ μὴ μόνον ἀκροαταί, παραλογιζόμενοι ἑαυτούς.
<sup>23</sup> Ὅτι εἴ τις ἀκροατὴς λόγου ἐστὶν καὶ οὐ ποιητής, οὗτος ἔοικεν ἀνδρὶ κατανοοῦντι τὸ πρόσωπον τῆς γενέσεως αὐτοῦ ἐν ἐσόπτρῳ·
<sup>24</sup> κατενόησεν γὰρ ἑαυτὸν καὶ ἀπελήλυθεν, καὶ εὐθέως ἐπελάθετο ὁποῖος ἦν.
<sup>25</sup> Ὁ δὲ παρακύψας εἰς νόμον τέλειον τὸν τῆς ἐλευθερίας καὶ παραμείνας, οὗτος<sup>h</sup> οὐκ ἀκροατὴς ἐπιλησμονῆς γενόμενος ἀλλὰ ποιητὴς ἔργου, οὗτος μακάριος ἐν τῇ ποιήσει αὐτοῦ ἔσται.
<sup>26</sup> Εἴ τις δοκεῖ θρῆσκος εἶναι ἐν<sup>i</sup> ὑμῖν, μὴ χαλιναγωγῶν γλῶσσαν αὐτοῦ, ἀλλὰ ἀπατῶν καρδίαν αὐτοῦ, τούτου μάταιος ἡ θρησκεία.
<sup>27</sup> Θρησκεία καθαρὰ καὶ ἀμίαντος παρὰ θεῷ<sup>j</sup> καὶ πατρὶ αὕτη ἐστίν, ἐπισκέπτεσθαι ὀρφανοὺς καὶ χήρας ἐν τῇ θλίψει αὐτῶν, ἄσπιλον ἑαυτὸν τηρεῖν ἀπὸ τοῦ κόσμου.

> - <sup>a</sup> 5. N οὐκ ⇒ μὴ
> - <sup>b</sup> 7. N λήψεταί ⇒ λήμψεταί
> - <sup>c</sup> 12. N λήψεται ⇒ λήμψεται
> - <sup>d</sup> 12. N ὁ κύριος ⇒ -
> - <sup>e</sup> 19. N Ὥστε ⇒ Ἴστε
> - <sup>f</sup> 19. N πᾶς ⇒ δὲ πᾶς
> - <sup>g</sup> 20. S οὐ κατεργάζεται ⇒ οὐκ ἐργάζεται
> - <sup>h</sup> 25. N οὗτος οὐκ ⇒ οὐκ
> - <sup>i</sup> 26. N ἐν ὑμῖν ⇒ -
> - <sup>j</sup> 27. N θεῷ ⇒ τῷ θεῷ

## Chapter 2

<sup>1</sup> Ἀδελφοί μου, μὴ ἐν προσωποληψίαις<sup>a</sup> ἔχετε τὴν πίστιν τοῦ κυρίου ἡμῶν Ἰησοῦ χριστοῦ τῆς δόξης.
<sup>2</sup> Ἐὰν γὰρ εἰσέλθῃ εἰς τὴν<sup>b</sup> συναγωγὴν ὑμῶν ἀνὴρ χρυσοδακτύλιος ἐν ἐσθῆτι λαμπρᾷ, εἰσέλθῃ δὲ καὶ πτωχὸς ἐν ῥυπαρᾷ ἐσθῆτι,
<sup>3</sup> καὶ<sup>c</sup> ἐπιβλέψητε ἐπὶ τὸν φοροῦντα τὴν ἐσθῆτα τὴν λαμπράν, καὶ εἴπητε αὐτῷ,<sup>d</sup> Σὺ κάθου ὧδε καλῶς, καὶ τῷ πτωχῷ εἴπητε, Σὺ στῆθι ἐκεῖ, ἢ κάθου<sup>e</sup> ὧδε<sup>f</sup> ὑπὸ τὸ ὑποπόδιόν μου·
<sup>4</sup> καὶ<sup>g</sup> οὐ διεκρίθητε ἐν ἑαυτοῖς, καὶ ἐγένεσθε κριταὶ διαλογισμῶν πονηρῶν;
<sup>5</sup> Ἀκούσατε, ἀδελφοί μου ἀγαπητοί. Οὐχ ὁ θεὸς ἐξελέξατο τοὺς πτωχοὺς τοῦ<sup>h</sup> κόσμου πλουσίους ἐν πίστει, καὶ κληρονόμους τῆς βασιλείας ἧς ἐπηγγείλατο τοῖς ἀγαπῶσιν αὐτόν;
<sup>6</sup> Ὑμεῖς δὲ ἠτιμάσατε τὸν πτωχόν. Οὐχ οἱ πλούσιοι καταδυναστεύουσιν ὑμῶν, καὶ αὐτοὶ ἕλκουσιν ὑμᾶς εἰς κριτήρια;
<sup>7</sup> Οὐκ αὐτοὶ βλασφημοῦσιν τὸ καλὸν ὄνομα τὸ ἐπικληθὲν ἐφ’ ὑμᾶς;
<sup>8</sup> Εἰ μέντοι νόμον τελεῖτε βασιλικόν, κατὰ τὴν γραφήν, Ἀγαπήσεις τὸν πλησίον σου ὡς σεαυτόν, καλῶς ποιεῖτε·
<sup>9</sup> εἰ δὲ προσωποληπτεῖτε,<sup>i</sup> ἁμαρτίαν ἐργάζεσθε, ἐλεγχόμενοι ὑπὸ τοῦ νόμου ὡς παραβάται.
<sup>10</sup> Ὅστις γὰρ ὅλον τὸν νόμον τηρήσει,<sup>j</sup> πταίσει δὲ ἐν ἑνί, γέγονεν πάντων ἔνοχος.
<sup>11</sup> Ὁ γὰρ εἰπών, Μὴ<sup>k</sup> μοιχεύσεις, εἶπεν καί, Μὴ<sup>l</sup> φονεύσεις· εἰ δὲ οὐ μοιχεύσεις,<sup>m</sup> φονεύσεις δέ, γέγονας παραβάτης νόμου.
<sup>12</sup> Οὕτως λαλεῖτε καὶ οὕτως ποιεῖτε, ὡς διὰ νόμου ἐλευθερίας μέλλοντες κρίνεσθαι.
<sup>13</sup> Ἡ γὰρ κρίσις ἀνέλεος τῷ μὴ ποιήσαντι ἔλεος· κατακαυχᾶται ἔλεον<sup>n</sup> κρίσεως.

<sup>14</sup> Τί τὸ ὄφελος, ἀδελφοί μου, ἐὰν πίστιν λέγῃ τις ἔχειν, ἔργα δὲ μὴ ἔχῃ; Μὴ δύναται ἡ πίστις σῶσαι αὐτόν;
<sup>15</sup> Ἐὰν δὲ<sup>o</sup> ἀδελφὸς ἢ ἀδελφὴ γυμνοὶ ὑπάρχωσιν καὶ λειπόμενοι ὦσιν<sup>p</sup> τῆς ἐφημέρου τροφῆς,
<sup>16</sup> εἴπῃ δέ τις αὐτοῖς ἐξ ὑμῶν, Ὑπάγετε ἐν εἰρήνῃ, θερμαίνεσθε καὶ χορτάζεσθε, μὴ δῶτε δὲ αὐτοῖς τὰ ἐπιτήδεια τοῦ σώματος, τί τὸ ὄφελος;
<sup>17</sup> Οὕτως καὶ ἡ πίστις, ἐὰν μὴ ἔργα<sup>q</sup> ἔχῃ, νεκρά ἐστιν καθ’ ἑαυτήν.
<sup>18</sup> Ἀλλ’ ἐρεῖ τις, Σὺ πίστιν ἔχεις, κἀγὼ ἔργα ἔχω· δεῖξόν μοι τὴν πίστιν σου ἐκ<sup>r</sup> τῶν ἔργων σου, κἀγὼ δείξω σοι ἐκ τῶν ἔργων μου τὴν πίστιν μου.<sup>s</sup> 
<sup>19</sup> Σὺ πιστεύεις ὅτι ὁ<sup>t</sup> θεὸς εἷς ἐστίν· καλῶς ποιεῖς· καὶ τὰ δαιμόνια πιστεύουσιν, καὶ φρίσσουσιν.
<sup>20</sup> Θέλεις δὲ γνῶναι, ὦ ἄνθρωπε κενέ, ὅτι ἡ πίστις χωρὶς τῶν ἔργων νεκρά<sup>u</sup> ἐστιν;
<sup>21</sup> Ἀβραὰμ ὁ πατὴρ ἡμῶν οὐκ ἐξ ἔργων ἐδικαιώθη, ἀνενέγκας Ἰσαὰκ τὸν υἱὸν αὐτοῦ ἐπὶ τὸ θυσιαστήριον;
<sup>22</sup> Βλέπεις ὅτι ἡ πίστις συνήργει τοῖς ἔργοις αὐτοῦ, καὶ ἐκ τῶν ἔργων ἡ πίστις ἐτελειώθη;
<sup>23</sup> Καὶ ἐπληρώθη ἡ γραφὴ ἡ λέγουσα, Ἐπίστευσεν δὲ Ἀβραὰμ τῷ θεῷ, καὶ ἐλογίσθη αὐτῷ εἰς δικαιοσύνην, καὶ φίλος θεοῦ ἐκλήθη.
<sup>24</sup> Ὁρᾶτε τοίνυν<sup>v</sup> ὅτι ἐξ ἔργων δικαιοῦται ἄνθρωπος, καὶ οὐκ ἐκ πίστεως μόνον.
<sup>25</sup> Ὁμοίως δὲ καὶ Ῥαὰβ ἡ πόρνη οὐκ ἐξ ἔργων ἐδικαιώθη, ὑποδεξαμένη τοὺς ἀγγέλους, καὶ ἑτέρᾳ ὁδῷ ἐκβαλοῦσα;
<sup>26</sup> Ὥσπερ γὰρ τὸ σῶμα χωρὶς πνεύματος νεκρόν ἐστιν, οὕτως καὶ ἡ πίστις χωρὶς τῶν<sup>w</sup> ἔργων νεκρά ἐστιν.

> - <sup>a</sup> 1. N προσωποληψίαις ⇒ προσωπολημψίαις
> - <sup>b</sup> 2. N τὴν ⇒ -
> - <sup>c</sup> 3. N καὶ ἐπιβλέψητε ⇒ ἐπιβλέψητε δὲ
> - <sup>d</sup> 3. N αὐτῷ ⇒ -
> - <sup>e</sup> 3. E ἐκεῖ ἢ κάθου ⇒ ἢ κάθου ἐκεῖ
> - <sup>f</sup> 3. N ὧδε ὑπὸ ⇒ ὑπὸ
> - <sup>g</sup> 4. S καὶ οὐ ⇒ οὐ
> - <sup>h</sup> 5. N τοῦ κόσμου ⇒ τῷ κόσμῳ
> - <sup>i</sup> 9. N προσωποληπτεῖτε ⇒ προσωπολημπτεῖτε
> - <sup>j</sup> 10. N τηρήσει πταίσει ⇒ τηρήσῃ πταίσῃ
> - <sup>k</sup> 11. N Μὴ μοιχεύσεις ⇒ Μὴ μοιχεύσῃς
> - <sup>l</sup> 11. N Μὴ φονεύσεις ⇒ Μὴ φονεύσῃς
> - <sup>m</sup> 11. N μοιχεύσεις φονεύσεις ⇒ μοιχεύεις φονεύεις
> - <sup>n</sup> 13. N ἔλεον ⇒ ἔλεος
> - <sup>o</sup> 15. N δὲ ⇒ -
> - <sup>p</sup> 15. S ὦσιν ⇒ -
> - <sup>q</sup> 17. N ἔργα ἔχῃ ⇒ ἔχῃ ἔργα
> - <sup>r</sup> 18. N ἐκ τῶν ἔργων σου κἀγὼ δείξω σοι ⇒ χωρὶς τῶν ἔργων κἀγώ σοι δείξω
> - <sup>s</sup> 18. N πίστιν μου ⇒ πίστιν
> - <sup>t</sup> 19. N ὁ θεὸς εἷς ἐστίν ⇒ εἷς ἐστιν ὁ θεός
> - <sup>u</sup> 20. N νεκρά ⇒ ἀργή
> - <sup>v</sup> 24. N τοίνυν ⇒ -
> - <sup>w</sup> 26. N τῶν ⇒ -

## Chapter 3

<sup>1</sup> Μὴ πολλοὶ διδάσκαλοι γίνεσθε, ἀδελφοί μου, εἰδότες ὅτι μεῖζον κρίμα ληψόμεθα.<sup>a</sup> 
<sup>2</sup> Πολλὰ γὰρ πταίομεν ἅπαντες. Εἴ τις ἐν λόγῳ οὐ πταίει, οὗτος τέλειος ἀνήρ, δυνατὸς χαλιναγωγῆσαι καὶ ὅλον τὸ σῶμα.
<sup>3</sup> Ἴδε,<sup>b</sup> τῶν ἵππων τοὺς χαλινοὺς εἰς τὰ στόματα βάλλομεν πρὸς<sup>c</sup> τὸ πείθεσθαι αὐτοὺς ἡμῖν, καὶ ὅλον τὸ σῶμα αὐτῶν μετάγομεν.
<sup>4</sup> Ἰδού, καὶ τὰ πλοῖα, τηλικαῦτα ὄντα, καὶ ὑπὸ σκληρῶν<sup>d</sup> ἀνέμων ἐλαυνόμενα, μετάγεται ὑπὸ ἐλαχίστου πηδαλίου, ὅπου ἂν<sup>e</sup> ἡ ὁρμὴ τοῦ εὐθύνοντος βούληται.<sup>f</sup> 
<sup>5</sup> Οὕτως καὶ ἡ γλῶσσα μικρὸν μέλος ἐστίν, καὶ μεγαλαυχεῖ.<sup>g</sup> Ἰδού, ὀλίγον<sup>h</sup> πῦρ ἡλίκην ὕλην ἀνάπτει.
<sup>6</sup> Καὶ ἡ γλῶσσα πῦρ, ὁ κόσμος τῆς ἀδικίας· οὕτως<sup>i</sup> ἡ γλῶσσα καθίσταται ἐν τοῖς μέλεσιν ἡμῶν, ἡ σπιλοῦσα ὅλον τὸ σῶμα, καὶ φλογίζουσα τὸν τροχὸν τῆς γενέσεως, καὶ φλογιζομένη ὑπὸ τῆς γεέννης.
<sup>7</sup> Πᾶσα γὰρ φύσις θηρίων τε καὶ πετεινῶν, ἑρπετῶν τε καὶ ἐναλίων, δαμάζεται καὶ δεδάμασται τῇ φύσει τῇ ἀνθρωπίνῃ·
<sup>8</sup> τὴν δὲ γλῶσσαν οὐδεὶς δύναται<sup>j</sup> ἀνθρώπων δαμάσαι· ἀκατάσχετον<sup>k</sup> κακόν, μεστὴ ἰοῦ θανατηφόρου.
<sup>9</sup> Ἐν αὐτῇ εὐλογοῦμεν τὸν θεὸν<sup>l</sup> καὶ πατέρα, καὶ ἐν αὐτῇ καταρώμεθα τοὺς ἀνθρώπους τοὺς καθ’ ὁμοίωσιν θεοῦ γεγονότας·
<sup>10</sup> ἐκ τοῦ αὐτοῦ στόματος ἐξέρχεται εὐλογία καὶ κατάρα. Οὐ χρή, ἀδελφοί μου, ταῦτα οὕτως γίνεσθαι.
<sup>11</sup> Μήτι ἡ πηγὴ ἐκ τῆς αὐτῆς ὀπῆς βρύει τὸ γλυκὺ καὶ τὸ πικρόν;
<sup>12</sup> Μὴ δύναται, ἀδελφοί μου, συκῆ ἐλαίας ποιῆσαι, ἢ ἄμπελος σῦκα; Οὕτως<sup>m</sup> οὐδεμία πηγὴ ἁλυκὸν καὶ γλυκὺ ποιῆσαι ὕδωρ.

<sup>13</sup> Τίς σοφὸς καὶ ἐπιστήμων ἐν ὑμῖν; Δειξάτω ἐκ τῆς καλῆς ἀναστροφῆς τὰ ἔργα αὐτοῦ ἐν πρᾳύ̈τητι σοφίας.
<sup>14</sup> Εἰ δὲ ζῆλον πικρὸν ἔχετε καὶ ἐριθείαν ἐν τῇ καρδίᾳ ὑμῶν, μὴ κατακαυχᾶσθε καὶ ψεύδεσθε κατὰ τῆς ἀληθείας.
<sup>15</sup> Οὐκ ἔστιν αὕτη ἡ σοφία ἄνωθεν κατερχομένη, ἀλλ’<sup>n</sup> ἐπίγειος, ψυχική, δαιμονιώδης.
<sup>16</sup> Ὅπου γὰρ ζῆλος καὶ ἐριθεία, ἐκεῖ ἀκαταστασία καὶ πᾶν φαῦλον πρᾶγμα.
<sup>17</sup> Ἡ δὲ ἄνωθεν σοφία πρῶτον μὲν ἁγνή ἐστιν, ἔπειτα εἰρηνική, ἐπιεικής, εὐπειθής, μεστὴ ἐλέους καὶ καρπῶν ἀγαθῶν, ἀδιάκριτος καὶ<sup>o</sup> ἀνυπόκριτος.
<sup>18</sup> Καρπὸς δὲ τῆς<sup>p</sup> δικαιοσύνης ἐν εἰρήνῃ σπείρεται τοῖς ποιοῦσιν εἰρήνην.

> - <sup>a</sup> 1. N ληψόμεθα ⇒ λημψόμεθα
> - <sup>b</sup> 3. N Ἴδε ⇒ Εἰ δὲ
> - <sup>c</sup> 3. N πρὸς ⇒ εἰς
> - <sup>d</sup> 4. N σκληρῶν ἀνέμων ⇒ ἀνέμων σκληρῶν
> - <sup>e</sup> 4. N ἂν ⇒ -
> - <sup>f</sup> 4. N βούληται ⇒ βούλεται
> - <sup>g</sup> 5. N μεγαλαυχεῖ ⇒ μεγάλα αὐχεῖ
> - <sup>h</sup> 5. N ὀλίγον ⇒ ἡλίκον
> - <sup>i</sup> 6. N οὕτως ⇒ -
> - <sup>j</sup> 8. N δύναται ἀνθρώπων δαμάσαι ⇒ δαμάσαι δύναται ἀνθρώπων
> - <sup>k</sup> 8. N ἀκατάσχετον ⇒ ἀκατάστατον
> - <sup>l</sup> 9. N θεὸν ⇒ κύριον
> - <sup>m</sup> 12. N Οὕτως οὐδεμία πηγὴ ἁλυκὸν καὶ ⇒ Οὔτε ἁλυκὸν
> - <sup>n</sup> 15. N ἀλλ’ ⇒ ἀλλὰ
> - <sup>o</sup> 17. N καὶ ἀνυπόκριτος ⇒ ἀνυπόκριτος
> - <sup>p</sup> 18. N τῆς ⇒ -

## Chapter 4

<sup>1</sup> Πόθεν πόλεμοι καὶ μάχαι<sup>a</sup> ἐν ὑμῖν; Οὐκ ἐντεῦθεν, ἐκ τῶν ἡδονῶν ὑμῶν τῶν στρατευομένων ἐν τοῖς μέλεσιν ὑμῶν;
<sup>2</sup> Ἐπιθυμεῖτε, καὶ οὐκ ἔχετε· φονεύετε καὶ ζηλοῦτε, καὶ οὐ δύνασθε ἐπιτυχεῖν· μάχεσθε καὶ πολεμεῖτε, οὐκ ἔχετε διὰ τὸ μὴ αἰτεῖσθαι ὑμᾶς·
<sup>3</sup> αἰτεῖτε, καὶ οὐ λαμβάνετε, διότι κακῶς αἰτεῖσθε, ἵνα ἐν ταῖς ἡδοναῖς ὑμῶν δαπανήσητε.
<sup>4</sup> Μοιχοὶ<sup>b</sup> καὶ μοιχαλίδες, οὐκ οἴδατε ὅτι ἡ φιλία τοῦ κόσμου ἔχθρα τοῦ θεοῦ ἐστίν; Ὃς ἂν<sup>c</sup> οὖν βουληθῇ φίλος εἶναι τοῦ κόσμου, ἐχθρὸς τοῦ θεοῦ καθίσταται.
<sup>5</sup> Ἢ δοκεῖτε ὅτι κενῶς ἡ γραφὴ λέγει; Πρὸς φθόνον ἐπιποθεῖ τὸ πνεῦμα ὃ κατῴκησεν<sup>d</sup> ἐν ἡμῖν.
<sup>6</sup> Μείζονα δὲ δίδωσιν χάριν· διὸ λέγει, Ὁ θεὸς ὑπερηφάνοις ἀντιτάσσεται, ταπεινοῖς δὲ δίδωσιν χάριν.
<sup>7</sup> Ὑποτάγητε οὖν τῷ θεῷ· ἀντίστητε<sup>e</sup> δὲ τῷ διαβόλῳ, καὶ φεύξεται ἀφ’ ὑμῶν.
<sup>8</sup> Ἐγγίσατε τῷ θεῷ, καὶ ἐγγιεῖ ὑμῖν· καθαρίσατε χεῖρας, ἁμαρτωλοί, καὶ ἁγνίσατε καρδίας, δίψυχοι.
<sup>9</sup> Ταλαιπωρήσατε καὶ πενθήσατε καὶ κλαύσατε· ὁ γέλως ὑμῶν εἰς πένθος μεταστραφήτω,<sup>f</sup> καὶ ἡ χαρὰ εἰς κατήφειαν.
<sup>10</sup> Ταπεινώθητε ἐνώπιον τοῦ<sup>g</sup> κυρίου, καὶ ὑψώσει ὑμᾶς.

<sup>11</sup> Μὴ καταλαλεῖτε ἀλλήλων, ἀδελφοί. Ὁ καταλαλῶν ἀδελφοῦ, καὶ<sup>h</sup> κρίνων τὸν ἀδελφὸν αὐτοῦ, καταλαλεῖ νόμου, καὶ κρίνει νόμον· εἰ δὲ νόμον κρίνεις, οὐκ εἶ ποιητὴς νόμου, ἀλλὰ κριτής.
<sup>12</sup> Εἷς ἐστὶν ὁ<sup>i</sup> νομοθέτης, ὁ δυνάμενος σῶσαι καὶ ἀπολέσαι· σὺ δὲ τίς εἶ ὃς<sup>j</sup> κρίνεις τὸν ἕτερον;

<sup>13</sup> Ἄγε νῦν οἱ λέγοντες, Σήμερον καὶ<sup>k</sup> αὔριον πορευσώμεθα εἰς τήνδε τὴν πόλιν, καὶ ποιήσωμεν<sup>l</sup> ἐκεῖ ἐνιαυτὸν<sup>m</sup> ἕνα, καὶ ἐμπορευσώμεθα,<sup>n</sup> καὶ κερδήσωμεν·<sup>o</sup> 
<sup>14</sup> οἵτινες οὐκ ἐπίστασθε τὸ τῆς αὔριον. Ποία γὰρ<sup>p</sup> ἡ ζωὴ ὑμῶν; Ἀτμὶς γὰρ ἔσται<sup>q</sup> ἡ πρὸς ὀλίγον φαινομένη, ἔπειτα δὲ<sup>r</sup> καὶ ἀφανιζομένη.
<sup>15</sup> Ἀντὶ τοῦ λέγειν ὑμᾶς, Ἐὰν ὁ κύριος θελήσῃ, καὶ ζήσωμεν,<sup>s</sup> καὶ ποιήσωμεν τοῦτο ἢ ἐκεῖνο.
<sup>16</sup> Νῦν δὲ καυχᾶσθε ἐν ταῖς ἀλαζονείαις ὑμῶν· πᾶσα καύχησις τοιαύτη πονηρά ἐστιν.
<sup>17</sup> Εἰδότι οὖν καλὸν ποιεῖν καὶ μὴ ποιοῦντι, ἁμαρτία αὐτῷ ἐστίν.

> - <sup>a</sup> 1. N μάχαι ⇒ πόθεν μάχαι
> - <sup>b</sup> 4. N Μοιχοὶ καὶ ⇒ -
> - <sup>c</sup> 4. N ἂν ⇒ ἐὰν
> - <sup>d</sup> 5. N κατῴκησεν ⇒ κατῴκισεν
> - <sup>e</sup> 7. B δὲ ⇒ -
> - <sup>f</sup> 9. N μεταστραφήτω ⇒ μετατραπήτω
> - <sup>g</sup> 10. S τοῦ ⇒ -
> - <sup>h</sup> 11. N καὶ κρίνων ⇒ ἢ κρίνων
> - <sup>i</sup> 12. N ὁ νομοθέτης ⇒ [ὁ]νομοθέτης καὶ κριτής
> - <sup>j</sup> 12. N ὃς κρίνεις τὸν ἕτερον ⇒ ὁ κρίνων τὸν πλησίον
> - <sup>k</sup> 13. N καὶ αὔριον πορευσώμεθα ⇒ ἢ αὔριον πορευσόμεθα
> - <sup>l</sup> 13. N ποιήσωμεν ⇒ ποιήσομεν
> - <sup>m</sup> 13. N ἐνιαυτὸν ἕνα ⇒ ἐνιαυτόν
> - <sup>n</sup> 13. N ἐμπορευσώμεθα ⇒ ἐμπορευσόμεθα
> - <sup>o</sup> 13. N κερδήσωμεν ⇒ κερδήσομεν
> - <sup>p</sup> 14. N γὰρ ἡ ⇒ ἡ
> - <sup>q</sup> 14. B ἔσται ⇒ ἐστιν
> - <sup>r</sup> 14. N ἔσται ⇒ ἐστε
> - <sup>s</sup> 15. N ζήσωμεν καὶ ποιήσωμεν ⇒ ζήσομεν καὶ ποιήσομεν

## Chapter 5

<sup>1</sup> Ἄγε νῦν οἱ πλούσιοι, κλαύσατε ὀλολύζοντες ἐπὶ ταῖς ταλαιπωρίαις ὑμῶν ταῖς ἐπερχομέναις.
<sup>2</sup> Ὁ πλοῦτος ὑμῶν σέσηπεν, καὶ τὰ ἱμάτια ὑμῶν σητόβρωτα γέγονεν·
<sup>3</sup> ὁ χρυσὸς ὑμῶν καὶ ὁ ἄργυρος κατίωται, καὶ ὁ ἰὸς αὐτῶν εἰς μαρτύριον ὑμῖν ἔσται, καὶ φάγεται τὰς σάρκας ὑμῶν ὡς πῦρ. Ἐθησαυρίσατε ἐν ἐσχάταις ἡμέραις.
<sup>4</sup> Ἰδού, ὁ μισθὸς τῶν ἐργατῶν τῶν ἀμησάντων τὰς χώρας ὑμῶν, ὁ ἀπεστερημένος ἀφ’ ὑμῶν, κράζει· καὶ αἱ βοαὶ τῶν θερισάντων εἰς τὰ ὦτα κυρίου Σαβαὼθ εἰσεληλύθασιν.
<sup>5</sup> Ἐτρυφήσατε ἐπὶ τῆς γῆς καὶ ἐσπαταλήσατε· ἐθρέψατε τὰς καρδίας ὑμῶν ὡς<sup>a</sup> ἐν ἡμέρᾳ σφαγῆς.
<sup>6</sup> Κατεδικάσατε, ἐφονεύσατε τὸν δίκαιον· οὐκ ἀντιτάσσεται ὑμῖν.

<sup>7</sup> Μακροθυμήσατε οὖν, ἀδελφοί, ἕως τῆς παρουσίας τοῦ κυρίου. Ἰδού, ὁ γεωργὸς ἐκδέχεται τὸν τίμιον καρπὸν τῆς γῆς, μακροθυμῶν ἐπ’ αὐτόν,<sup>b</sup> ἕως λάβῃ ὑετὸν<sup>c</sup> πρώϊμον καὶ ὄψιμον.
<sup>8</sup> Μακροθυμήσατε καὶ ὑμεῖς, στηρίξατε τὰς καρδίας ὑμῶν, ὅτι ἡ παρουσία τοῦ κυρίου ἤγγικεν.
<sup>9</sup> Μὴ στενάζετε κατ’<sup>d</sup> ἀλλήλων, ἀδελφοί, ἵνα μὴ κριθῆτε· ἰδού, ὁ κριτὴς πρὸ τῶν θυρῶν ἕστηκεν.
<sup>10</sup> Ὑπόδειγμα λάβετε, ἀδελφοί μου,<sup>e</sup> τῆς κακοπαθείας, καὶ τῆς μακροθυμίας, τοὺς προφήτας οἳ ἐλάλησαν τῷ<sup>f</sup> ὀνόματι κυρίου.
<sup>11</sup> Ἰδού, μακαρίζομεν τοὺς ὑπομένοντας·<sup>g</sup> τὴν ὑπομονὴν Ἰὼβ ἠκούσατε, καὶ τὸ τέλος κυρίου ἴδετε,<sup>h</sup> ὅτι πολύσπλαγχνός ἐστιν<sup>i</sup> καὶ οἰκτίρμων.

<sup>12</sup> Πρὸ πάντων δέ, ἀδελφοί μου, μὴ ὀμνύετε, μήτε τὸν οὐρανόν, μήτε τὴν γῆν, μήτε ἄλλον τινὰ ὅρκον· ἤτω δὲ ὑμῶν τὸ ναί, ναί, καὶ τὸ οὔ, οὔ· ἵνα μὴ εἰς<sup>j</sup> ὑπόκρισιν πέσητε.

<sup>13</sup> Κακοπαθεῖ τις ἐν ὑμῖν; Προσευχέσθω. Εὐθυμεῖ τις; Ψαλλέτω.
<sup>14</sup> Ἀσθενεῖ τις ἐν ὑμῖν; Προσκαλεσάσθω τοὺς πρεσβυτέρους τῆς ἐκκλησίας, καὶ προσευξάσθωσαν ἐπ’ αὐτόν, ἀλείψαντες αὐτὸν<sup>k</sup> ἐλαίῳ ἐν τῷ ὀνόματι τοῦ κυρίου·
<sup>15</sup> καὶ ἡ εὐχὴ τῆς πίστεως σώσει τὸν κάμνοντα, καὶ ἐγερεῖ αὐτὸν ὁ κύριος· κἂν ἁμαρτίας ᾖ πεποιηκώς, ἀφεθήσεται αὐτῷ.
<sup>16</sup> Ἐξομολογεῖσθε ἀλλήλοις<sup>l</sup> τὰ<sup>m</sup> παραπτώματα, καὶ εὔχεσθε ὑπὲρ ἀλλήλων, ὅπως ἰαθῆτε. Πολὺ ἰσχύει δέησις δικαίου ἐνεργουμένη.
<sup>17</sup> Ἠλίας ἄνθρωπος ἦν ὁμοιοπαθὴς ἡμῖν, καὶ προσευχῇ προσηύξατο τοῦ μὴ βρέξαι· καὶ οὐκ ἔβρεξεν ἐπὶ τῆς γῆς ἐνιαυτοὺς τρεῖς καὶ μῆνας ἕξ.
<sup>18</sup> Καὶ πάλιν προσηύξατο, καὶ ὁ οὐρανὸς ὑετὸν ἔδωκεν, καὶ ἡ γῆ ἐβλάστησεν τὸν καρπὸν αὐτῆς.

<sup>19</sup> Ἀδελφοί,<sup>n</sup> ἐάν τις ἐν ὑμῖν πλανηθῇ ἀπὸ τῆς ἀληθείας, καὶ ἐπιστρέψῃ τις αὐτόν,
<sup>20</sup> γινωσκέτω ὅτι ὁ ἐπιστρέψας ἁμαρτωλὸν ἐκ πλάνης ὁδοῦ αὐτοῦ σώσει ψυχὴν ἐκ<sup>o</sup> θανάτου, καὶ καλύψει πλῆθος ἁμαρτιῶν.

> - <sup>a</sup> 5. N ὡς ⇒ -
> - <sup>b</sup> 7. N αὐτόν ⇒ αὐτῷ
> - <sup>c</sup> 7. N ὑετὸν πρώϊμον ⇒ πρόϊμον
> - <sup>d</sup> 9. N κατ’ ἀλλήλων ἀδελφοί ⇒ ἀδελφοί κατ’ ἀλλήλων
> - <sup>e</sup> 10. N μου τῆς κακοπαθείας ⇒ τῆς κακοπαθίας
> - <sup>f</sup> 10. N τῷ ⇒ ἐν τῷ
> - <sup>g</sup> 11. N ὑπομένοντας ⇒ ὑπομείναντας
> - <sup>h</sup> 11. B ἴδετε ⇒ εἴδετε
> - <sup>i</sup> 11. N ἴδετε ⇒ εἴδετε
> - <sup>j</sup> 12. N εἰς ὑπόκρισιν ⇒ ὑπὸ κρίσιν
> - <sup>k</sup> 14. N αὐτὸν ἐλαίῳ ⇒ [αὐτὸν]ἐλαίῳ
> - <sup>l</sup> 16. N ἀλλήλοις ⇒ οὖν ἀλλήλοις
> - <sup>m</sup> 16. N τὰ παραπτώματα ⇒ τὰς ἁμαρτίας
> - <sup>n</sup> 19. N Ἀδελφοί ⇒ Ἀδελφοί μου
> - <sup>o</sup> 20. N ψυχὴν ⇒ ψυχὴν αὐτοῦ
