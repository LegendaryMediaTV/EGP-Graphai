## Chapter 1

<sup>1</sup> Παῦλος, ἀπόστολος Ἰησοῦ<sup>a</sup> χριστοῦ διὰ θελήματος θεοῦ, κατ’ ἐπαγγελίαν ζωῆς τῆς ἐν χριστῷ Ἰησοῦ,
<sup>2</sup> Τιμοθέῳ ἀγαπητῷ τέκνῳ· χάρις, ἔλεος, εἰρήνη ἀπὸ θεοῦ πατρὸς καὶ χριστοῦ Ἰησοῦ τοῦ κυρίου ἡμῶν.

<sup>3</sup> Χάριν ἔχω τῷ θεῷ, ᾧ λατρεύω ἀπὸ προγόνων ἐν καθαρᾷ συνειδήσει, ὡς ἀδιάλειπτον ἔχω τὴν περὶ σοῦ μνείαν ἐν ταῖς δεήσεσίν μου νυκτὸς καὶ ἡμέρας,
<sup>4</sup> ἐπιποθῶν σε ἰδεῖν, μεμνημένος σου τῶν δακρύων, ἵνα χαρᾶς πληρωθῶ,
<sup>5</sup> ὑπόμνησιν λαμβάνων<sup>b</sup> τῆς ἐν σοὶ ἀνυποκρίτου πίστεως, ἥτις ἐνῴκησεν πρῶτον ἐν τῇ μάμμῃ σου Λωί̈δι καὶ τῇ μητρί σου Εὐνίκῃ, πέπεισμαι δὲ ὅτι καὶ ἐν σοί.
<sup>6</sup> Δι’ ἣν αἰτίαν ἀναμιμνῄσκω σε ἀναζωπυρεῖν τὸ χάρισμα τοῦ θεοῦ, ὅ ἐστιν ἐν σοὶ διὰ τῆς ἐπιθέσεως τῶν χειρῶν μου.
<sup>7</sup> Οὐ γὰρ ἔδωκεν ἡμῖν ὁ θεὸς πνεῦμα δειλίας, ἀλλὰ δυνάμεως καὶ ἀγάπης καὶ σωφρονισμοῦ.
<sup>8</sup> Μὴ οὖν ἐπαισχυνθῇς τὸ μαρτύριον τοῦ κυρίου ἡμῶν, μηδὲ ἐμὲ τὸν δέσμιον αὐτοῦ· ἀλλὰ συγκακοπάθησον τῷ εὐαγγελίῳ κατὰ δύναμιν θεοῦ,
<sup>9</sup> τοῦ σώσαντος ἡμᾶς καὶ καλέσαντος κλήσει ἁγίᾳ, οὐ κατὰ τὰ ἔργα ἡμῶν, ἀλλὰ κατ’<sup>c</sup> ἰδίαν πρόθεσιν καὶ χάριν τὴν δοθεῖσαν ἡμῖν ἐν χριστῷ Ἰησοῦ πρὸ χρόνων αἰωνίων,
<sup>10</sup> φανερωθεῖσαν δὲ νῦν διὰ τῆς ἐπιφανείας τοῦ σωτῆρος ἡμῶν Ἰησοῦ<sup>d</sup> χριστοῦ, καταργήσαντος μὲν τὸν θάνατον, φωτίσαντος δὲ ζωὴν καὶ ἀφθαρσίαν διὰ τοῦ εὐαγγελίου,
<sup>11</sup> εἰς ὃ ἐτέθην ἐγὼ κῆρυξ καὶ ἀπόστολος καὶ διδάσκαλος ἐθνῶν.<sup>e</sup> 
<sup>12</sup> Δι’ ἣν αἰτίαν καὶ ταῦτα πάσχω, ἀλλ’ οὐκ ἐπαισχύνομαι· οἶδα γὰρ ᾧ πεπίστευκα, καὶ πέπεισμαι ὅτι δυνατός ἐστιν τὴν παραθήκην μου φυλάξαι εἰς ἐκείνην τὴν ἡμέραν.
<sup>13</sup> Ὑποτύπωσιν ἔχε ὑγιαινόντων λόγων ὧν παρ’ ἐμοῦ ἤκουσας, ἐν πίστει καὶ ἀγάπῃ τῇ ἐν χριστῷ Ἰησοῦ.
<sup>14</sup> Τὴν καλὴν παραθήκην φύλαξον διὰ πνεύματος ἁγίου τοῦ ἐνοικοῦντος ἐν ἡμῖν.

<sup>15</sup> Οἶδας τοῦτο, ὅτι ἀπεστράφησάν με πάντες οἱ ἐν τῇ Ἀσίᾳ, ὧν ἐστὶν Φύγελος καὶ Ἑρμογένης.
<sup>16</sup> Δῴη ἔλεος ὁ κύριος τῷ Ὀνησιφόρου οἴκῳ· ὅτι πολλάκις με ἀνέψυξεν, καὶ τὴν ἅλυσίν μου οὐκ ἐπαισχύνθη,
<sup>17</sup> ἀλλὰ γενόμενος ἐν Ῥώμῃ, σπουδαιότερον<sup>f</sup> ἐζήτησέν με καὶ εὗρεν
<sup>18</sup> δῴη αὐτῷ ὁ κύριος εὑρεῖν ἔλεος παρὰ κυρίου ἐν ἐκείνῃ τῇ ἡμέρᾳ καὶ ὅσα ἐν Ἐφέσῳ διηκόνησεν, βέλτιον σὺ γινώσκεις.

> - <sup>a</sup> 1. N Ἰησοῦ χριστοῦ ⇒ χριστοῦ Ἰησοῦ
> - <sup>b</sup> 5. N λαμβάνων ⇒ λαβὼν
> - <sup>c</sup> 9. N κατ’ ⇒ κατὰ
> - <sup>d</sup> 10. N Ἰησοῦ χριστοῦ ⇒ χριστοῦ Ἰησοῦ
> - <sup>e</sup> 11. N ἐθνῶν ⇒ -
> - <sup>f</sup> 17. N σπουδαιότερον ⇒ σπουδαίως

## Chapter 2

<sup>1</sup> Σὺ οὖν, τέκνον μου, ἐνδυναμοῦ ἐν τῇ χάριτι τῇ ἐν χριστῷ Ἰησοῦ.
<sup>2</sup> Καὶ ἃ ἤκουσας παρ’ ἐμοῦ διὰ πολλῶν μαρτύρων, ταῦτα παράθου πιστοῖς ἀνθρώποις, οἵτινες ἱκανοὶ ἔσονται καὶ ἑτέρους διδάξαι.
<sup>3</sup> Σὺ<sup>a</sup> οὖν κακοπάθησον ὡς καλὸς στρατιώτης Ἰησοῦ<sup>b</sup> χριστοῦ.
<sup>4</sup> Οὐδεὶς στρατευόμενος ἐμπλέκεται ταῖς τοῦ βίου πραγματείαις, ἵνα τῷ στρατολογήσαντι ἀρέσῃ.
<sup>5</sup> Ἐὰν δὲ καὶ ἀθλῇ τις, οὐ στεφανοῦται ἐὰν μὴ νομίμως ἀθλήσῃ.
<sup>6</sup> Τὸν κοπιῶντα γεωργὸν δεῖ πρῶτον τῶν καρπῶν μεταλαμβάνειν.
<sup>7</sup> Νόει ἃ<sup>c</sup> λέγω· δῴη γάρ σοι ὁ κύριος σύνεσιν ἐν πᾶσιν.
<sup>8</sup> Μνημόνευε Ἰησοῦν χριστὸν ἐγηγερμένον ἐκ νεκρῶν, ἐκ σπέρματος Δαυίδ, κατὰ τὸ εὐαγγέλιόν μου·
<sup>9</sup> ἐν ᾧ κακοπαθῶ μέχρι δεσμῶν, ὡς κακοῦργος· ἀλλ’<sup>d</sup> ὁ λόγος τοῦ θεοῦ οὐ δέδεται.
<sup>10</sup> Διὰ τοῦτο πάντα ὑπομένω διὰ τοὺς ἐκλεκτούς, ἵνα καὶ αὐτοὶ σωτηρίας τύχωσιν τῆς ἐν χριστῷ Ἰησοῦ, μετὰ δόξης αἰωνίου.
<sup>11</sup> Πιστὸς ὁ λόγος· εἰ γὰρ συναπεθάνομεν, καὶ συζήσομεν·
<sup>12</sup> εἰ ὑπομένομεν, καὶ συμβασιλεύσομεν· εἰ ἀρνούμεθα,<sup>e</sup> κἀκεῖνος ἀρνήσεται ἡμᾶς·
<sup>13</sup> εἰ ἀπιστοῦμεν, ἐκεῖνος πιστὸς μένει· ἀρνήσασθαι ἑαυτὸν<sup>f</sup> οὐ δύναται.

<sup>14</sup> Ταῦτα ὑπομίμνῃσκε, διαμαρτυρόμενος ἐνώπιον τοῦ κυρίου<sup>g</sup> μὴ λογομαχεῖν εἰς<sup>h</sup> οὐδὲν χρήσιμον, ἐπὶ καταστροφῇ τῶν ἀκουόντων.
<sup>15</sup> Σπούδασον σεαυτὸν δόκιμον παραστῆσαι τῷ θεῷ, ἐργάτην ἀνεπαίσχυντον, ὀρθοτομοῦντα τὸν λόγον τῆς ἀληθείας.
<sup>16</sup> Τὰς δὲ βεβήλους κενοφωνίας περιί̈στασο· ἐπὶ πλεῖον γὰρ προκόψουσιν ἀσεβείας,
<sup>17</sup> καὶ ὁ λόγος αὐτῶν ὡς γάγγραινα νομὴν ἕξει· ὧν ἐστὶν Ὑμέναιος καὶ Φιλητός·
<sup>18</sup> οἵτινες περὶ τὴν ἀλήθειαν ἠστόχησαν, λέγοντες τὴν<sup>i</sup> ἀνάστασιν ἤδη γεγονέναι, καὶ ἀνατρέπουσιν τήν τινων πίστιν.
<sup>19</sup> Ὁ μέντοι στερεὸς θεμέλιος τοῦ θεοῦ ἕστηκεν, ἔχων τὴν σφραγῖδα ταύτην, Ἔγνω κύριος τοὺς ὄντας αὐτοῦ, καί, Ἀποστήτω ἀπὸ ἀδικίας πᾶς ὁ ὀνομάζων τὸ ὄνομα κυρίου.
<sup>20</sup> Ἐν μεγάλῃ δὲ οἰκίᾳ οὐκ ἔστιν μόνον σκεύη χρυσᾶ καὶ ἀργυρᾶ, ἀλλὰ καὶ ξύλινα καὶ ὀστράκινα, καὶ ἃ μὲν εἰς τιμήν, ἃ δὲ εἰς ἀτιμίαν.
<sup>21</sup> Ἐὰν οὖν τις ἐκκαθάρῃ ἑαυτὸν ἀπὸ τούτων, ἔσται σκεῦος εἰς τιμήν, ἡγιασμένον, καὶ<sup>j</sup> εὔχρηστον τῷ δεσπότῃ, εἰς πᾶν ἔργον ἀγαθὸν ἡτοιμασμένον.
<sup>22</sup> Τὰς δὲ νεωτερικὰς ἐπιθυμίας φεῦγε· δίωκε δὲ δικαιοσύνην, πίστιν, ἀγάπην, εἰρήνην, μετὰ τῶν ἐπικαλουμένων τὸν κύριον ἐκ καθαρᾶς καρδίας.
<sup>23</sup> Τὰς δὲ μωρὰς καὶ ἀπαιδεύτους ζητήσεις παραιτοῦ, εἰδὼς ὅτι γεννῶσιν μάχας.
<sup>24</sup> Δοῦλον δὲ κυρίου οὐ δεῖ μάχεσθαι, ἀλλ’<sup>k</sup> ἤπιον εἶναι πρὸς πάντας, διδακτικόν, ἀνεξίκακον,
<sup>25</sup> ἐν πρᾳότητι<sup>l</sup> παιδεύοντα τοὺς ἀντιδιατιθεμένους· μήποτε δῷ<sup>m</sup> αὐτοῖς ὁ θεὸς μετάνοιαν εἰς ἐπίγνωσιν ἀληθείας,
<sup>26</sup> καὶ ἀνανήψωσιν ἐκ τῆς τοῦ διαβόλου παγίδος, ἐζωγρημένοι ὑπ’ αὐτοῦ εἰς τὸ ἐκείνου θέλημα.

> - <sup>a</sup> 3. N Σὺ οὖν κακοπάθησον ⇒ Συγκακοπάθησον
> - <sup>b</sup> 3. N Ἰησοῦ χριστοῦ ⇒ χριστοῦ Ἰησοῦ
> - <sup>c</sup> 7. N ἃ λέγω δῴη ⇒ ὃ λέγω δώσει
> - <sup>d</sup> 9. N ἀλλ’ ⇒ ἀλλὰ
> - <sup>e</sup> 12. N ἀρνούμεθα ⇒ ἀρνησόμεθα
> - <sup>f</sup> 13. N ἑαυτὸν ⇒ γὰρ ἑαυτὸν
> - <sup>g</sup> 14. N κυρίου ⇒ θεοῦ
> - <sup>h</sup> 14. N εἰς ⇒ ἐπ’
> - <sup>i</sup> 18. N τὴν ἀνάστασιν ⇒ [τὴν]ἀνάστασιν
> - <sup>j</sup> 21. N καὶ ⇒ -
> - <sup>k</sup> 24. N ἀλλ’ ⇒ ἀλλὰ
> - <sup>l</sup> 25. N πρᾳότητι ⇒ πραύ ̈ τητι
> - <sup>m</sup> 25. N δῷ ⇒ δώῃ

## Chapter 3

<sup>1</sup> Τοῦτο δὲ γίνωσκε, ὅτι ἐν ἐσχάταις ἡμέραις ἐνστήσονται καιροὶ χαλεποί.
<sup>2</sup> Ἔσονται γὰρ οἱ ἄνθρωποι φίλαυτοι, φιλάργυροι, ἀλαζόνες, ὑπερήφανοι, βλάσφημοι, γονεῦσιν ἀπειθεῖς, ἀχάριστοι, ἀνόσιοι,
<sup>3</sup> ἄστοργοι, ἄσπονδοι, διάβολοι, ἀκρατεῖς, ἀνήμεροι, ἀφιλάγαθοι,
<sup>4</sup> προδόται, προπετεῖς, τετυφωμένοι, φιλήδονοι μᾶλλον ἢ φιλόθεοι,
<sup>5</sup> ἔχοντες μόρφωσιν εὐσεβείας, τὴν δὲ δύναμιν αὐτῆς ἠρνημένοι· καὶ τούτους ἀποτρέπου.
<sup>6</sup> Ἐκ τούτων γάρ εἰσιν οἱ ἐνδύνοντες εἰς τὰς οἰκίας, καὶ αἰχμαλωτεύοντες<sup>a</sup> γυναικάρια σεσωρευμένα ἁμαρτίαις, ἀγόμενα ἐπιθυμίαις ποικίλαις,
<sup>7</sup> πάντοτε μανθάνοντα, καὶ μηδέποτε εἰς ἐπίγνωσιν ἀληθείας ἐλθεῖν δυνάμενα.
<sup>8</sup> Ὃν τρόπον δὲ Ἰαννῆς καὶ Ἰαμβρῆς ἀντέστησαν Μωϋσῇ,<sup>b</sup> οὕτως καὶ οὗτοι ἀνθίστανται τῇ ἀληθείᾳ, ἄνθρωποι κατεφθαρμένοι τὸν νοῦν, ἀδόκιμοι περὶ τὴν πίστιν.
<sup>9</sup> Ἀλλ’ οὐ προκόψουσιν ἐπὶ πλεῖον· ἡ γὰρ ἄνοια αὐτῶν ἔκδηλος ἔσται πᾶσιν, ὡς καὶ ἡ ἐκείνων ἐγένετο.
<sup>10</sup> Σὺ δὲ παρηκολούθηκάς<sup>c</sup> μου τῇ διδασκαλίᾳ, τῇ ἀγωγῇ, τῇ προθέσει, τῇ πίστει, τῇ μακροθυμίᾳ, τῇ ἀγάπῃ, τῇ ὑπομονῇ,
<sup>11</sup> τοῖς διωγμοῖς, τοῖς παθήμασιν, οἷά μοι ἐγένετο ἐν Ἀντιοχείᾳ, ἐν Ἰκονίῳ, ἐν Λύστροις, οἵους διωγμοὺς ὑπήνεγκα· καὶ ἐκ πάντων με ἐρρύσατο ὁ κύριος.
<sup>12</sup> Καὶ πάντες δὲ οἱ θέλοντες εὐσεβῶς ζῇν ἐν χριστῷ Ἰησοῦ διωχθήσονται.
<sup>13</sup> Πονηροὶ δὲ ἄνθρωποι καὶ γόητες προκόψουσιν ἐπὶ τὸ χεῖρον, πλανῶντες καὶ πλανώμενοι.
<sup>14</sup> Σὺ δὲ μένε ἐν οἷς ἔμαθες καὶ ἐπιστώθης, εἰδὼς παρὰ τίνος<sup>d</sup> ἔμαθες,
<sup>15</sup> καὶ ὅτι ἀπὸ βρέφους τὰ<sup>e</sup> ἱερὰ γράμματα οἶδας, τὰ δυνάμενά σε σοφίσαι εἰς σωτηρίαν διὰ πίστεως τῆς ἐν χριστῷ Ἰησοῦ.
<sup>16</sup> Πᾶσα γραφὴ θεόπνευστος καὶ ὠφέλιμος πρὸς διδασκαλίαν, πρὸς ἔλεγχον,<sup>f</sup> πρὸς ἐπανόρθωσιν, πρὸς παιδείαν τὴν ἐν δικαιοσύνῃ·
<sup>17</sup> ἵνα ἄρτιος ᾖ ὁ τοῦ θεοῦ ἄνθρωπος, πρὸς πᾶν ἔργον ἀγαθὸν ἐξηρτισμένος.

> - <sup>a</sup> 6. N αἰχμαλωτεύοντες ⇒ αἰχμαλωτίζοντες
> - <sup>b</sup> 8. N Μωϋσῇ ⇒ Μωϋσεῖ
> - <sup>c</sup> 10. N παρηκολούθηκάς ⇒ παρηκολούθησάς
> - <sup>d</sup> 14. N τίνος ⇒ τίνων
> - <sup>e</sup> 15. N τὰ ἱερὰ ⇒ [τὰ]ἱερὰ
> - <sup>f</sup> 16. N ἔλεγχον ⇒ ἐλεγμόν

## Chapter 4

<sup>1</sup> Διαμαρτύρομαι οὖν<sup>a</sup> ἐγὼ ἐνώπιον τοῦ θεοῦ, καὶ τοῦ<sup>b</sup> κυρίου Ἰησοῦ χριστοῦ, τοῦ μέλλοντος κρίνειν ζῶντας καὶ νεκρούς, κατὰ<sup>c</sup> τὴν ἐπιφάνειαν αὐτοῦ καὶ τὴν βασιλείαν αὐτοῦ,
<sup>2</sup> κήρυξον τὸν λόγον, ἐπίστηθι εὐκαίρως, ἀκαίρως, ἔλεγξον, ἐπιτίμησον, παρακάλεσον, ἐν πάσῃ μακροθυμίᾳ καὶ διδαχῇ.
<sup>3</sup> Ἔσται γὰρ καιρὸς ὅτε τῆς ὑγιαινούσης διδασκαλίας οὐκ ἀνέξονται, ἀλλὰ κατὰ τὰς ἐπιθυμίας<sup>d</sup> τὰς ἰδίας ἑαυτοῖς ἐπισωρεύσουσιν διδασκάλους, κνηθόμενοι τὴν ἀκοήν·
<sup>4</sup> καὶ ἀπὸ μὲν τῆς ἀληθείας τὴν ἀκοὴν ἀποστρέψουσιν, ἐπὶ δὲ τοὺς μύθους ἐκτραπήσονται.
<sup>5</sup> Σὺ δὲ νῆφε ἐν πᾶσιν, κακοπάθησον, ἔργον ποίησον εὐαγγελιστοῦ, τὴν διακονίαν σου πληροφόρησον.
<sup>6</sup> Ἐγὼ γὰρ ἤδη σπένδομαι, καὶ ὁ καιρὸς τῆς ἐμῆς<sup>e</sup> ἀναλύσεως ἐφέστηκεν.
<sup>7</sup> Τὸν ἀγῶνα<sup>f</sup> τὸν καλὸν ἠγώνισμαι, τὸν δρόμον τετέλεκα, τὴν πίστιν τετήρηκα·
<sup>8</sup> λοιπόν, ἀπόκειταί μοι ὁ τῆς δικαιοσύνης στέφανος, ὃν ἀποδώσει μοι ὁ κύριος ἐν ἐκείνῃ τῇ ἡμέρᾳ, ὁ δίκαιος κριτής· οὐ μόνον δὲ ἐμοί, ἀλλὰ καὶ πᾶσιν τοῖς ἠγαπηκόσιν τὴν ἐπιφάνειαν αὐτοῦ.

<sup>9</sup> Σπούδασον ἐλθεῖν πρός με ταχέως·
<sup>10</sup> Δημᾶς γάρ με ἐγκατέλιπεν, ἀγαπήσας τὸν νῦν αἰῶνα, καὶ ἐπορεύθη εἰς Θεσσαλονίκην· Κρήσκης εἰς Γαλατίαν, Τίτος εἰς Δαλματίαν.
<sup>11</sup> Λουκᾶς ἐστὶν μόνος μετ’ ἐμοῦ. Μάρκον ἀναλαβὼν ἄγε μετὰ σεαυτοῦ· ἔστιν γάρ μοι εὔχρηστος εἰς διακονίαν.
<sup>12</sup> Τυχικὸν δὲ ἀπέστειλα εἰς Ἔφεσον.
<sup>13</sup> Τὸν φελόνην<sup>g</sup> ὃν ἀπέλιπον ἐν Τρῳάδι παρὰ Κάρπῳ, ἐρχόμενος φέρε, καὶ τὰ βιβλία, μάλιστα τὰς μεμβράνας.
<sup>14</sup> Ἀλέξανδρος ὁ χαλκεὺς πολλά μοι κακὰ ἐνεδείξατο· ἀποδῴη<sup>h</sup> αὐτῷ ὁ κύριος κατὰ τὰ ἔργα αὐτοῦ·
<sup>15</sup> ὃν καὶ σὺ φυλάσσου, λίαν γὰρ ἀνθέστηκεν<sup>i</sup> τοῖς ἡμετέροις λόγοις.
<sup>16</sup> Ἐν τῇ πρώτῃ μου ἀπολογίᾳ οὐδείς μοι συμπαρεγένετο,<sup>j</sup> ἀλλὰ πάντες με ἐγκατέλιπον· μὴ αὐτοῖς λογισθείη.
<sup>17</sup> Ὁ δὲ κύριός μοι παρέστη, καὶ ἐνεδυνάμωσέν με, ἵνα δι’ ἐμοῦ τὸ κήρυγμα πληροφορηθῇ, καὶ ἀκούσῃ<sup>k</sup> πάντα τὰ ἔθνη· καὶ ἐρρύσθην ἐκ στόματος λέοντος.
<sup>18</sup> Καὶ<sup>l</sup> ῥύσεταί με ὁ κύριος ἀπὸ παντὸς ἔργου πονηροῦ, καὶ σώσει εἰς τὴν βασιλείαν αὐτοῦ τὴν ἐπουράνιον· ᾧ ἡ δόξα εἰς τοὺς αἰῶνας τῶν αἰώνων. Ἀμήν.

<sup>19</sup> Ἄσπασαι Πρίσκαν καὶ Ἀκύλαν, καὶ τὸν Ὀνησιφόρου οἶκον.
<sup>20</sup> Ἔραστος ἔμεινεν ἐν Κορίνθῳ· Τρόφιμον δὲ ἀπέλιπον ἐν Μιλήτῳ ἀσθενοῦντα.
<sup>21</sup> Σπούδασον πρὸ χειμῶνος ἐλθεῖν. Ἀσπάζεταί σε Εὔβουλος, καὶ Πούδης, καὶ Λῖνος, καὶ Κλαυδία, καὶ οἱ ἀδελφοὶ πάντες.

<sup>22</sup> Ὁ κύριος Ἰησοῦς<sup>m</sup> χριστὸς μετὰ τοῦ πνεύματός σου. Ἡ χάρις μεθ’ ὑμῶν. Ἀμήν.<sup>n</sup> 

> - <sup>a</sup> 1. N οὖν ἐγὼ ⇒ -
> - <sup>b</sup> 1. N τοῦ κυρίου Ἰησοῦ χριστοῦ ⇒ χριστοῦ Ἰησοῦ
> - <sup>c</sup> 1. N κατὰ ⇒ καὶ
> - <sup>d</sup> 3. N ἐπιθυμίας τὰς ἰδίας ⇒ ἰδίας ἐπιθυμίας
> - <sup>e</sup> 6. N ἐμῆς ἀναλύσεως ⇒ ἀναλύσεώς μου
> - <sup>f</sup> 7. N ἀγῶνα τὸν καλὸν ⇒ καλὸν ἀγῶνα
> - <sup>g</sup> 13. B φελόνην ⇒ φαιλόνην
> - <sup>h</sup> 14. N ἀποδῴη ⇒ ἀποδώσει
> - <sup>i</sup> 15. N ἀνθέστηκεν ⇒ ἀντέστη
> - <sup>j</sup> 16. N συμπαρεγένετο ⇒ παρεγένετο
> - <sup>k</sup> 17. N ἀκούσῃ ⇒ ἀκούσωσιν
> - <sup>l</sup> 18. N Καὶ ῥύσεταί ⇒ Ῥύσεταί
> - <sup>m</sup> 22. N Ἰησοῦς χριστὸς ⇒ -
> - <sup>n</sup> 22. N Ἀμήν ⇒ -
