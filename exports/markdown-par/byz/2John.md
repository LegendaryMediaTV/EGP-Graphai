## Chapter 1

<sup>1</sup> Ὁ πρεσβύτερος ἐκλεκτῇ κυρίᾳ καὶ τοῖς τέκνοις αὐτῆς, οὓς ἐγὼ ἀγαπῶ ἐν ἀληθείᾳ, καὶ οὐκ ἐγὼ μόνος, ἀλλὰ καὶ πάντες οἱ ἐγνωκότες τὴν ἀλήθειαν,
<sup>2</sup> διὰ τὴν ἀλήθειαν τὴν μένουσαν ἐν ἡμῖν, καὶ μεθ’ ἡμῶν ἔσται εἰς τὸν αἰῶνα·
<sup>3</sup> ἔσται μεθ’ ἡμῶν χάρις, ἔλεος, εἰρήνη παρὰ θεοῦ πατρός, καὶ παρὰ κυρίου<sup>a</sup> Ἰησοῦ χριστοῦ τοῦ υἱοῦ τοῦ πατρός, ἐν ἀληθείᾳ καὶ ἀγάπῃ.

<sup>4</sup> Ἐχάρην λίαν ὅτι εὕρηκα ἐκ τῶν τέκνων σου περιπατοῦντας ἐν ἀληθείᾳ, καθὼς ἐντολὴν ἐλάβομεν παρὰ τοῦ πατρός.
<sup>5</sup> Καὶ νῦν ἐρωτῶ σε, κυρία, οὐχ ὡς ἐντολὴν γράφων<sup>b</sup> σοι καινήν, ἀλλὰ ἣν εἴχομεν ἀπ’ ἀρχῆς, ἵνα ἀγαπῶμεν ἀλλήλους.
<sup>6</sup> Καὶ αὕτη ἐστὶν ἡ ἀγάπη, ἵνα περιπατῶμεν κατὰ τὰς ἐντολὰς αὐτοῦ. Αὕτη ἐστὶν<sup>c</sup> ἡ ἐντολή, καθὼς ἠκούσατε ἀπ’ ἀρχῆς, ἵνα ἐν αὐτῇ περιπατῆτε.
<sup>7</sup> Ὅτι πολλοὶ πλάνοι εἰσῆλθον<sup>d</sup> εἰς τὸν κόσμον, οἱ μὴ ὁμολογοῦντες Ἰησοῦν χριστὸν ἐρχόμενον ἐν σαρκί. Οὗτός ἐστιν ὁ πλάνος καὶ ὁ ἀντίχριστος.
<sup>8</sup> Βλέπετε ἑαυτούς, ἵνα μὴ ἀπολέσωμεν<sup>e</sup> ἃ εἰργασάμεθα, ἀλλὰ μισθὸν πλήρη ἀπολάβωμεν.<sup>f</sup> 
<sup>9</sup> Πᾶς ὁ παραβαίνων<sup>g</sup> καὶ μὴ μένων ἐν τῇ διδαχῇ τοῦ χριστοῦ, θεὸν οὐκ ἔχει· ὁ μένων ἐν τῇ διδαχῇ τοῦ<sup>h</sup> χριστοῦ, οὗτος καὶ τὸν πατέρα καὶ τὸν υἱὸν ἔχει.
<sup>10</sup> Εἴ τις ἔρχεται πρὸς ὑμᾶς, καὶ ταύτην τὴν διδαχὴν οὐ φέρει, μὴ λαμβάνετε αὐτὸν εἰς οἰκίαν, καὶ χαίρειν αὐτῷ μὴ λέγετε·
<sup>11</sup> ὁ γὰρ<sup>i</sup> λέγων αὐτῷ χαίρειν κοινωνεῖ τοῖς ἔργοις αὐτοῦ τοῖς πονηροῖς.

<sup>12</sup> Πολλὰ ἔχων ὑμῖν γράφειν, οὐκ ἐβουλήθην διὰ χάρτου καὶ μέλανος· ἀλλὰ ἐλπίζω ἐλθεῖν<sup>j</sup> πρὸς ὑμᾶς, καὶ στόμα πρὸς στόμα λαλῆσαι, ἵνα ἡ χαρὰ ἡμῶν ᾖ<sup>k</sup> πεπληρωμένη.
<sup>13</sup> Ἀσπάζεταί σε τὰ τέκνα τῆς ἀδελφῆς σου τῆς ἐκλεκτῆς. Ἀμήν.<sup>l</sup> 

> - <sup>a</sup> 3. N κυρίου ⇒ -
> - <sup>b</sup> 5. S γράφων σοι καινήν ⇒ καινὴν γράφων σοι
> - <sup>c</sup> 6. N ἐστὶν ἡ ἐντολή ⇒ ἡ ἐντολή ἐστιν
> - <sup>d</sup> 7. N εἰσῆλθον ⇒ ἐξῆλθον
> - <sup>e</sup> 8. N ἀπολέσωμεν ⇒ ἀπολέσητε
> - <sup>f</sup> 8. N ἀπολάβωμεν ⇒ ἀπολάβητε
> - <sup>g</sup> 9. N παραβαίνων ⇒ προάγων
> - <sup>h</sup> 9. N τοῦ χριστοῦ οὗτος ⇒ οὗτος
> - <sup>i</sup> 11. N γὰρ λέγων ⇒ λέγων γὰρ
> - <sup>j</sup> 12. N ἐλθεῖν ⇒ γενέσθαι
> - <sup>k</sup> 12. S ᾖ πεπληρωμένη ⇒ πεπληρωμένη ᾖ
> - <sup>l</sup> 13. N Ἀμήν ⇒ -
