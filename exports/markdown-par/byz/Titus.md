## Chapter 1

<sup>1</sup> Παῦλος, δοῦλος θεοῦ, ἀπόστολος δὲ Ἰησοῦ χριστοῦ, κατὰ πίστιν ἐκλεκτῶν θεοῦ καὶ ἐπίγνωσιν ἀληθείας τῆς κατ’ εὐσέβειαν,
<sup>2</sup> ἐπ’ ἐλπίδι ζωῆς αἰωνίου, ἣν ἐπηγγείλατο ὁ ἀψευδὴς θεὸς πρὸ χρόνων αἰωνίων,
<sup>3</sup> ἐφανέρωσεν δὲ καιροῖς ἰδίοις τὸν λόγον αὐτοῦ ἐν κηρύγματι ὃ ἐπιστεύθην ἐγὼ κατ’ ἐπιταγὴν τοῦ σωτῆρος ἡμῶν θεοῦ,
<sup>4</sup> Τίτῳ γνησίῳ τέκνῳ κατὰ κοινὴν πίστιν· χάρις, ἔλεος,<sup>a</sup> εἰρήνη ἀπὸ θεοῦ πατρός, καὶ κυρίου<sup>b</sup> Ἰησοῦ χριστοῦ τοῦ σωτῆρος ἡμῶν.

<sup>5</sup> Τούτου χάριν κατέλιπόν<sup>c</sup> σε ἐν Κρήτῃ, ἵνα τὰ λείποντα ἐπιδιορθώσῃ, καὶ καταστήσῃς κατὰ πόλιν πρεσβυτέρους, ὡς ἐγώ σοι διεταξάμην·
<sup>6</sup> εἴ τίς ἐστιν ἀνέγκλητος, μιᾶς γυναικὸς ἀνήρ, τέκνα ἔχων πιστά, μὴ ἐν κατηγορίᾳ ἀσωτίας ἢ ἀνυπότακτα.
<sup>7</sup> Δεῖ γὰρ τὸν ἐπίσκοπον ἀνέγκλητον εἶναι, ὡς θεοῦ οἰκονόμον· μὴ αὐθάδη, μὴ ὀργίλον, μὴ πάροινον, μὴ πλήκτην, μὴ αἰσχροκερδῆ,
<sup>8</sup> ἀλλὰ φιλόξενον, φιλάγαθον, σώφρονα, δίκαιον, ὅσιον, ἐγκρατῆ,
<sup>9</sup> ἀντεχόμενον τοῦ κατὰ τὴν διδαχὴν πιστοῦ λόγου, ἵνα δυνατὸς ᾖ καὶ παρακαλεῖν ἐν τῇ διδασκαλίᾳ τῇ ὑγιαινούσῃ, καὶ τοὺς ἀντιλέγοντας ἐλέγχειν.

<sup>10</sup> Εἰσὶν γὰρ πολλοὶ καὶ<sup>d</sup> ἀνυπότακτοι, ματαιολόγοι καὶ φρεναπάται, μάλιστα οἱ ἐκ περιτομῆς,<sup>e</sup> 
<sup>11</sup> οὓς δεῖ ἐπιστομίζειν· οἵτινες ὅλους οἴκους ἀνατρέπουσιν, διδάσκοντες ἃ μὴ δεῖ, αἰσχροῦ κέρδους χάριν.
<sup>12</sup> Εἶπέν τις ἐξ αὐτῶν, ἴδιος αὐτῶν προφήτης, Κρῆτες ἀεὶ ψεῦσται, κακὰ θηρία, γαστέρες ἀργαί.
<sup>13</sup> Ἡ μαρτυρία αὕτη ἐστὶν ἀληθής. Δι’ ἣν αἰτίαν ἔλεγχε αὐτοὺς ἀποτόμως, ἵνα ὑγιαίνωσιν ἐν τῇ πίστει,
<sup>14</sup> μὴ προσέχοντες Ἰουδαϊκοῖς μύθοις, καὶ ἐντολαῖς ἀνθρώπων ἀποστρεφομένων τὴν ἀλήθειαν.
<sup>15</sup> Πάντα μὲν<sup>f</sup> καθαρὰ τοῖς καθαροῖς· τοῖς δὲ μεμιασμένοις<sup>g</sup> καὶ ἀπίστοις οὐδὲν καθαρόν· ἀλλὰ μεμίανται αὐτῶν καὶ ὁ νοῦς καὶ ἡ συνείδησις.
<sup>16</sup> Θεὸν ὁμολογοῦσιν εἰδέναι, τοῖς δὲ ἔργοις ἀρνοῦνται, βδελυκτοὶ ὄντες καὶ ἀπειθεῖς καὶ πρὸς πᾶν ἔργον ἀγαθὸν ἀδόκιμοι.

> - <sup>a</sup> 4. N ἔλεος εἰρήνη ⇒ καὶ εἰρήνη
> - <sup>b</sup> 4. N κυρίου Ἰησοῦ χριστοῦ ⇒ χριστοῦ Ἰησοῦ
> - <sup>c</sup> 5. N κατέλιπόν ⇒ ἀπέλιπόν
> - <sup>d</sup> 10. N καὶ ἀνυπότακτοι ⇒ [καὶ]ἀνυπότακτοι
> - <sup>e</sup> 10. N περιτομῆς ⇒ τῆς περιτομῆς
> - <sup>f</sup> 15. N μὲν ⇒ -
> - <sup>g</sup> 15. N μεμιασμένοις ⇒ μεμιαμμένοις

## Chapter 2

<sup>1</sup> Σὺ δὲ λάλει ἃ πρέπει τῇ ὑγιαινούσῃ διδασκαλίᾳ·
<sup>2</sup> πρεσβύτας νηφαλέους<sup>a</sup> εἶναι, σεμνούς, σώφρονας, ὑγιαίνοντας τῇ πίστει, τῇ ἀγάπῃ, τῇ ὑπομονῇ·
<sup>3</sup> πρεσβύτιδας ὡσαύτως ἐν καταστήματι ἱεροπρεπεῖς, μὴ διαβόλους, μὴ οἴνῳ πολλῷ δεδουλωμένας, καλοδιδασκάλους,
<sup>4</sup> ἵνα σωφρονίζωσιν τὰς νέας φιλάνδρους εἶναι, φιλοτέκνους,
<sup>5</sup> σώφρονας, ἁγνάς, οἰκουρούς,<sup>b</sup> ἀγαθάς, ὑποτασσομένας τοῖς ἰδίοις ἀνδράσιν, ἵνα μὴ ὁ λόγος τοῦ θεοῦ βλασφημῆται·
<sup>6</sup> τοὺς νεωτέρους ὡσαύτως παρακάλει σωφρονεῖν·
<sup>7</sup> περὶ πάντα σεαυτὸν παρεχόμενος τύπον καλῶν ἔργων, ἐν τῇ διδασκαλίᾳ ἀδιαφθορίαν,<sup>c</sup> σεμνότητα, ἀφθαρσίαν,<sup>d</sup> 
<sup>8</sup> λόγον ὑγιῆ, ἀκατάγνωστον, ἵνα ὁ ἐξ ἐναντίας ἐντραπῇ, μηδὲν ἔχων περὶ<sup>e</sup> ἡμῶν λέγειν φαῦλον.
<sup>9</sup> Δούλους ἰδίοις δεσπόταις ὑποτάσσεσθαι, ἐν πᾶσιν εὐαρέστους εἶναι, μὴ ἀντιλέγοντας,
<sup>10</sup> μὴ νοσφιζομένους, ἀλλὰ πίστιν<sup>f</sup> πᾶσαν ἐνδεικνυμένους ἀγαθήν, ἵνα τὴν διδασκαλίαν τοῦ<sup>g</sup> σωτῆρος ἡμῶν θεοῦ κοσμῶσιν ἐν πᾶσιν.
<sup>11</sup> Ἐπεφάνη γὰρ ἡ χάρις τοῦ θεοῦ ἡ<sup>h</sup> σωτήριος πᾶσιν ἀνθρώποις,
<sup>12</sup> παιδεύουσα ἡμᾶς ἵνα, ἀρνησάμενοι τὴν ἀσέβειαν καὶ τὰς κοσμικὰς ἐπιθυμίας, σωφρόνως καὶ δικαίως καὶ εὐσεβῶς ζήσωμεν ἐν τῷ νῦν αἰῶνι,
<sup>13</sup> προσδεχόμενοι τὴν μακαρίαν ἐλπίδα καὶ ἐπιφάνειαν τῆς δόξης τοῦ μεγάλου θεοῦ καὶ σωτῆρος ἡμῶν Ἰησοῦ χριστοῦ,
<sup>14</sup> ὃς ἔδωκεν ἑαυτὸν ὑπὲρ ἡμῶν, ἵνα λυτρώσηται ἡμᾶς ἀπὸ πάσης ἀνομίας, καὶ καθαρίσῃ ἑαυτῷ λαὸν περιούσιον, ζηλωτὴν καλῶν ἔργων.

<sup>15</sup> Ταῦτα λάλει, καὶ παρακάλει, καὶ ἔλεγχε μετὰ πάσης ἐπιταγῆς. Μηδείς σου περιφρονείτω.

> - <sup>a</sup> 2. B νηφαλέους ⇒ νηφαλίους
> - <sup>b</sup> 5. N οἰκουρούς ⇒ οἰκουργούς
> - <sup>c</sup> 7. N ἀδιαφθορίαν ⇒ ἀφθορίαν
> - <sup>d</sup> 7. N ἀφθαρσίαν ⇒ -
> - <sup>e</sup> 8. N περὶ ἡμῶν λέγειν ⇒ λέγειν περὶ ἡμῶν
> - <sup>f</sup> 10. N πίστιν πᾶσαν ⇒ πᾶσαν πίστιν
> - <sup>g</sup> 10. N τοῦ ⇒ τὴν τοῦ
> - <sup>h</sup> 11. N ἡ σωτήριος ⇒ σωτήριος

## Chapter 3

<sup>1</sup> Ὑπομίμνῃσκε αὐτοὺς ἀρχαῖς καὶ<sup>a</sup> ἐξουσίαις ὑποτάσσεσθαι, πειθαρχεῖν, πρὸς πᾶν ἔργον ἀγαθὸν ἑτοίμους εἶναι,
<sup>2</sup> μηδένα βλασφημεῖν, ἀμάχους εἶναι, ἐπιεικεῖς, πᾶσαν ἐνδεικνυμένους πρᾳότητα<sup>b</sup> πρὸς πάντας ἀνθρώπους.
<sup>3</sup> Ἦμεν γάρ ποτε καὶ ἡμεῖς ἀνόητοι, ἀπειθεῖς, πλανώμενοι, δουλεύοντες ἐπιθυμίαις καὶ ἡδοναῖς ποικίλαις, ἐν κακίᾳ καὶ φθόνῳ διάγοντες, στυγητοί, μισοῦντες ἀλλήλους.
<sup>4</sup> Ὅτε δὲ ἡ χρηστότης καὶ ἡ φιλανθρωπία ἐπεφάνη τοῦ σωτῆρος ἡμῶν θεοῦ,
<sup>5</sup> οὐκ ἐξ ἔργων τῶν ἐν δικαιοσύνῃ ὧν<sup>c</sup> ἐποιήσαμεν ἡμεῖς, ἀλλὰ κατὰ τὸν<sup>d</sup> αὐτοῦ ἔλεον ἔσωσεν ἡμᾶς, διὰ λουτροῦ παλιγγενεσίας καὶ ἀνακαινώσεως πνεύματος ἁγίου,
<sup>6</sup> οὗ ἐξέχεεν ἐφ’ ἡμᾶς πλουσίως, διὰ Ἰησοῦ χριστοῦ τοῦ σωτῆρος ἡμῶν,
<sup>7</sup> ἵνα δικαιωθέντες τῇ ἐκείνου χάριτι, κληρονόμοι γενώμεθα<sup>e</sup> κατ’ ἐλπίδα ζωῆς αἰωνίου.
<sup>8</sup> Πιστὸς ὁ λόγος, καὶ περὶ τούτων βούλομαί σε διαβεβαιοῦσθαι, ἵνα φροντίζωσιν καλῶν ἔργων προί̈στασθαι οἱ πεπιστευκότες θεῷ. Ταῦτά ἐστιν τὰ<sup>f</sup> καλὰ καὶ ὠφέλιμα τοῖς ἀνθρώποις·
<sup>9</sup> μωρὰς δὲ ζητήσεις καὶ γενεαλογίας καὶ ἔρεις καὶ μάχας νομικὰς περιί̈στασο· εἰσὶν γὰρ ἀνωφελεῖς καὶ μάταιοι.
<sup>10</sup> Αἱρετικὸν ἄνθρωπον μετὰ μίαν καὶ δευτέραν νουθεσίαν παραιτοῦ,
<sup>11</sup> εἰδὼς ὅτι ἐξέστραπται ὁ τοιοῦτος, καὶ ἁμαρτάνει, ὢν αὐτοκατάκριτος.

<sup>12</sup> Ὅταν πέμψω Ἀρτεμᾶν πρός σε ἢ Τυχικόν, σπούδασον ἐλθεῖν πρός με εἰς Νικόπολιν· ἐκεῖ γὰρ κέκρικα παραχειμάσαι.
<sup>13</sup> Ζηνᾶν τὸν νομικὸν καὶ Ἀπολλὼ<sup>g</sup> σπουδαίως πρόπεμψον, ἵνα μηδὲν αὐτοῖς λείπῃ.
<sup>14</sup> Μανθανέτωσαν δὲ καὶ οἱ ἡμέτεροι καλῶν ἔργων προί̈στασθαι εἰς τὰς ἀναγκαίας χρείας, ἵνα μὴ ὦσιν ἄκαρποι.

<sup>15</sup> Ἀσπάζονταί σε οἱ μετ’ ἐμοῦ πάντες. Ἄσπασαι τοὺς φιλοῦντας ἡμᾶς ἐν πίστει. Ἡ χάρις μετὰ πάντων ὑμῶν. Ἀμήν.<sup>h</sup> 

> - <sup>a</sup> 1. N καὶ ⇒ -
> - <sup>b</sup> 2. N πρᾳότητα ⇒ πραύ ̈ τητα
> - <sup>c</sup> 5. N ὧν ⇒ ἃ
> - <sup>d</sup> 5. N τὸν αὐτοῦ ἔλεον ⇒ τὸ αὐτοῦ ἔλεος
> - <sup>e</sup> 7. N γενώμεθα ⇒ γενηθῶμεν
> - <sup>f</sup> 8. N τὰ ⇒ -
> - <sup>g</sup> 13. N Ἀπολλὼ ⇒ Ἀπολλῶν
> - <sup>h</sup> 15. N Ἀμήν ⇒ -
