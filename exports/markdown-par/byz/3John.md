## Chapter 1

<sup>1</sup> Ὁ πρεσβύτερος Γαί̈ῳ τῷ ἀγαπητῷ, ὃν ἐγὼ ἀγαπῶ ἐν ἀληθείᾳ.

<sup>2</sup> Ἀγαπητέ, περὶ πάντων εὔχομαί σε εὐοδοῦσθαι καὶ ὑγιαίνειν, καθὼς εὐοδοῦταί σου ἡ ψυχή.
<sup>3</sup> Ἐχάρην γὰρ λίαν, ἐρχομένων ἀδελφῶν καὶ μαρτυρούντων σου τῇ ἀληθείᾳ, καθὼς σὺ ἐν ἀληθείᾳ περιπατεῖς.
<sup>4</sup> Μειζοτέραν τούτων οὐκ ἔχω χαράν, ἵνα ἀκούω τὰ ἐμὰ τέκνα ἐν ἀληθείᾳ<sup>a</sup> περιπατοῦντα.

<sup>5</sup> Ἀγαπητέ, πιστὸν ποιεῖς ὃ ἐὰν ἐργάσῃ εἰς τοὺς ἀδελφοὺς καὶ εἰς<sup>b</sup> τοὺς ξένους,
<sup>6</sup> οἳ ἐμαρτύρησάν σου τῇ ἀγάπῃ ἐνώπιον ἐκκλησίας· οὓς καλῶς ποιήσεις προπέμψας ἀξίως τοῦ θεοῦ.
<sup>7</sup> Ὑπὲρ γὰρ τοῦ ὀνόματος ἐξῆλθον μηδὲν λαμβάνοντες ἀπὸ τῶν ἐθνῶν.<sup>c</sup> 
<sup>8</sup> Ἡμεῖς οὖν ὀφείλομεν ἀπολαμβάνειν<sup>d</sup> τοὺς τοιούτους, ἵνα συνεργοὶ γινώμεθα τῇ ἀληθείᾳ.

<sup>9</sup> Ἔγραψα τῇ<sup>e</sup> ἐκκλησίᾳ· ἀλλ’ ὁ φιλοπρωτεύων αὐτῶν Διοτρεφὴς οὐκ ἐπιδέχεται ἡμᾶς.
<sup>10</sup> Διὰ τοῦτο, ἐὰν ἔλθω, ὑπομνήσω αὐτοῦ τὰ ἔργα ἃ ποιεῖ, λόγοις πονηροῖς φλυαρῶν ἡμᾶς· καὶ μὴ ἀρκούμενος ἐπὶ τούτοις, οὔτε αὐτὸς ἐπιδέχεται τοὺς ἀδελφούς, καὶ τοὺς βουλομένους κωλύει, καὶ ἐκ τῆς ἐκκλησίας ἐκβάλλει.
<sup>11</sup> Ἀγαπητέ, μὴ μιμοῦ τὸ κακόν, ἀλλὰ τὸ ἀγαθόν. Ὁ ἀγαθοποιῶν ἐκ τοῦ θεοῦ ἐστίν· ὁ κακοποιῶν οὐχ ἑώρακεν τὸν θεόν.
<sup>12</sup> Δημητρίῳ μεμαρτύρηται ὑπὸ πάντων, καὶ ὑπ’<sup>f</sup> αὐτῆς τῆς ἀληθείας· καὶ ἡμεῖς δὲ μαρτυροῦμεν, καὶ οἴδατε<sup>g</sup> ὅτι ἡ μαρτυρία ἡμῶν ἀληθής ἐστιν.

<sup>13</sup> Πολλὰ εἶχον γράφειν,<sup>h</sup> ἀλλ’ οὐ θέλω διὰ μέλανος καὶ καλάμου σοι γράψαι·<sup>i</sup> 
<sup>14</sup> ἐλπίζω δὲ εὐθέως ἰδεῖν<sup>j</sup> σε, καὶ στόμα πρὸς στόμα λαλήσομεν. Εἰρήνη σοι. Ἀσπάζονταί σε οἱ φίλοι. Ἀσπάζου τοὺς φίλους κατ’ ὄνομα.

> - <sup>a</sup> 4. S ἀληθείᾳ ⇒ τῇ ἀληθείᾳ
> - <sup>b</sup> 5. N εἰς τοὺς ξένους ⇒ τοῦτο ξένους
> - <sup>c</sup> 7. N ἐθνῶν ⇒ ἐθνικῶν
> - <sup>d</sup> 8. N ἀπολαμβάνειν ⇒ ὑπολαμβάνειν
> - <sup>e</sup> 9. N τῇ ⇒ τι τῇ
> - <sup>f</sup> 12. N ὑπ’ ⇒ ὑπὸ
> - <sup>g</sup> 12. N οἴδατε ⇒ οἶδας
> - <sup>h</sup> 13. N γράφειν ⇒ γράψαι σοι
> - <sup>i</sup> 13. N γράψαι ⇒ γράφειν
> - <sup>j</sup> 14. N ἰδεῖν σε ⇒ σε ἰδεῖν
