## Chapter 1

<sup>1</sup> Paulus apostolus Christi Iesu secundum imperium Dei salvatoris nostri et Christi Iesu spei nostrae
<sup>2</sup> Timotheo dilecto filio in fide gratia misericordia pax a Deo Patre et Christo Iesu Domino nostro
<sup>3</sup> sicut rogavi te ut remaneres Ephesi cum irem in Macedoniam ut denuntiares quibusdam ne aliter docerent
<sup>4</sup> neque intenderent fabulis et genealogiis interminatis quae quaestiones praestant magis quam aedificationem Dei quae est in fide
<sup>5</sup> finis autem praecepti est caritas de corde puro et conscientia bona et fide non ficta
<sup>6</sup> a quibus quidam aberrantes conversi sunt in vaniloquium
<sup>7</sup> volentes esse legis doctores non intellegentes neque quae loquuntur neque de quibus adfirmant
<sup>8</sup> scimus autem quia bona est lex si quis ea legitime utatur
<sup>9</sup> sciens hoc quia iusto lex non est posita sed iniustis et non subditis impiis et peccatoribus sceleratis et contaminatis patricidis et matricidis homicidis
<sup>10</sup> fornicariis masculorum concubitoribus plagiariis mendacibus periuris et si quid aliud sanae doctrinae adversatur
<sup>11</sup> quae est secundum evangelium gloriae beati Dei quod creditum est mihi
<sup>12</sup> gratias ago ei qui me confortavit Christo Iesu Domino nostro quia fidelem me existimavit ponens in ministerio
<sup>13</sup> qui prius fui blasphemus et persecutor et contumeliosus sed misericordiam consecutus sum quia ignorans feci in incredulitate
<sup>14</sup> superabundavit autem gratia Domini nostri cum fide et dilectione quae est in Christo Iesu
<sup>15</sup> fidelis sermo et omni acceptione dignus quia Christus Iesus venit in mundum peccatores salvos facere quorum primus ego sum
<sup>16</sup> sed ideo misericordiam consecutus sum ut in me primo ostenderet Christus Iesus omnem patientiam ad deformationem eorum qui credituri sunt illi in vitam aeternam
<sup>17</sup> regi autem saeculorum inmortali invisibili soli Deo honor et gloria in saecula saeculorum amen
<sup>18</sup> hoc praeceptum commendo tibi fili Timothee secundum praecedentes in te prophetias ut milites in illis bonam militiam
<sup>19</sup> habens fidem et bonam conscientiam quam quidam repellentes circa fidem naufragaverunt
<sup>20</sup> ex quibus est Hymeneus et Alexander quos tradidi Satanae ut discant non blasphemare
## Chapter 2

<sup>1</sup> obsecro igitur primo omnium fieri obsecrationes orationes postulationes gratiarum actiones pro omnibus hominibus
<sup>2</sup> pro regibus et omnibus qui in sublimitate sunt ut quietam et tranquillam vitam agamus in omni pietate et castitate
<sup>3</sup> hoc enim bonum est et acceptum coram salutari nostro Deo
<sup>4</sup> qui omnes homines vult salvos fieri et ad agnitionem veritatis venire
<sup>5</sup> unus enim Deus unus et mediator Dei et hominum homo Christus Iesus
<sup>6</sup> qui dedit redemptionem semet ipsum pro omnibus testimonium temporibus suis
<sup>7</sup> in quo positus sum ego praedicator et apostolus veritatem dico non mentior doctor gentium in fide et veritate
<sup>8</sup> volo ergo viros orare in omni loco levantes puras manus sine ira et disceptatione
<sup>9</sup> similiter et mulieres in habitu ornato cum verecundia et sobrietate ornantes se non in tortis crinibus aut auro aut margaritis vel veste pretiosa
<sup>10</sup> sed quod decet mulieres promittentes pietatem per opera bona
<sup>11</sup> mulier in silentio discat cum omni subiectione
<sup>12</sup> docere autem mulieri non permitto neque dominari in virum sed esse in silentio
<sup>13</sup> Adam enim primus formatus est deinde Eva
<sup>14</sup> et Adam non est seductus mulier autem seducta in praevaricatione fuit
<sup>15</sup> salvabitur autem per filiorum generationem si permanserint in fide et dilectione et sanctificatione cum sobrietate
## Chapter 3

<sup>1</sup> fidelis sermo si quis episcopatum desiderat bonum opus desiderat
<sup>2</sup> oportet ergo episcopum inreprehensibilem esse unius uxoris virum sobrium prudentem ornatum hospitalem doctorem
<sup>3</sup> non vinolentum non percussorem sed modestum non litigiosum non cupidum
<sup>4</sup> suae domui bene praepositum filios habentem subditos cum omni castitate
<sup>5</sup> si quis autem domui suae praeesse nescit quomodo ecclesiae Dei diligentiam habebit
<sup>6</sup> non neophytum ne in superbia elatus in iudicium incidat diaboli
<sup>7</sup> oportet autem illum et testimonium habere bonum ab his qui foris sunt ut non in obprobrium incidat et laqueum diaboli
<sup>8</sup> diaconos similiter pudicos non bilingues non multo vino deditos non turpe lucrum sectantes
<sup>9</sup> habentes mysterium fidei in conscientia pura
<sup>10</sup> et hii autem probentur primum et sic ministrent nullum crimen habentes
<sup>11</sup> mulieres similiter pudicas non detrahentes sobrias fideles in omnibus
<sup>12</sup> diacones sint unius uxoris viri qui filiis suis bene praesunt et suis domibus
<sup>13</sup> qui enim bene ministraverint gradum sibi bonum adquirent et multam fiduciam in fide quae est in Christo Iesu
<sup>14</sup> haec tibi scribo sperans venire ad te cito
<sup>15</sup> si autem tardavero ut scias quomodo oporteat te in domo Dei conversari quae est ecclesia Dei vivi columna et firmamentum veritatis
<sup>16</sup> et manifeste magnum est pietatis sacramentum quod manifestatum est in carne iustificatum est in spiritu apparuit angelis praedicatum est gentibus creditum est in mundo adsumptum est in gloria
## Chapter 4

<sup>1</sup> Spiritus autem manifeste dicit quia in novissimis temporibus discedent quidam a fide adtendentes spiritibus erroris et doctrinis daemoniorum
<sup>2</sup> in hypocrisi loquentium mendacium et cauteriatam habentium suam conscientiam
<sup>3</sup> prohibentium nubere abstinere a cibis quos Deus creavit ad percipiendum cum gratiarum actione fidelibus et his qui cognoverunt veritatem
<sup>4</sup> quia omnis creatura Dei bona et nihil reiciendum quod cum gratiarum actione percipitur
<sup>5</sup> sanctificatur enim per verbum Dei et orationem
<sup>6</sup> haec proponens fratribus bonus eris minister Christi Iesu enutritus verbis fidei et bonae doctrinae quam adsecutus es
<sup>7</sup> ineptas autem et aniles fabulas devita exerce te ipsum ad pietatem
<sup>8</sup> nam corporalis exercitatio ad modicum utilis est pietas autem ad omnia utilis est promissionem habens vitae quae nunc est et futurae
<sup>9</sup> fidelis sermo et omni acceptione dignus
<sup>10</sup> in hoc enim laboramus et maledicimur quia speravimus in Deum vivum qui est salvator omnium hominum maxime fidelium
<sup>11</sup> praecipe haec et doce
<sup>12</sup> nemo adulescentiam tuam contemnat sed exemplum esto fidelium in verbo in conversatione in caritate in fide in castitate
<sup>13</sup> dum venio adtende lectioni exhortationi doctrinae
<sup>14</sup> noli neglegere gratiam quae in te est quae data est tibi per prophetiam cum inpositione manuum presbyterii
<sup>15</sup> haec meditare in his esto ut profectus tuus manifestus sit omnibus
<sup>16</sup> adtende tibi et doctrinae insta in illis hoc enim faciens et te ipsum salvum facies et qui te audiunt
## Chapter 5

<sup>1</sup> seniorem ne increpaveris sed obsecra ut patrem iuvenes ut fratres
<sup>2</sup> anus ut matres iuvenculas ut sorores in omni castitate
<sup>3</sup> viduas honora quae vere viduae sunt
<sup>4</sup> si qua autem vidua filios aut nepotes habet discant primum domum suam regere et mutuam vicem reddere parentibus hoc enim acceptum est coram Deo
<sup>5</sup> quae autem vere vidua est et desolata speravit in Deum et instat obsecrationibus et orationibus nocte ac die
<sup>6</sup> nam quae in deliciis est vivens mortua est
<sup>7</sup> et hoc praecipe ut inreprehensibiles sint
<sup>8</sup> si quis autem suorum et maxime domesticorum curam non habet fidem negavit et est infideli deterior
<sup>9</sup> vidua eligatur non minus sexaginta annorum quae fuerit unius viri uxor
<sup>10</sup> in operibus bonis testimonium habens si filios educavit si hospitio recepit si sanctorum pedes lavit si tribulationem patientibus subministravit si omne opus bonum subsecuta est
<sup>11</sup> adulescentiores autem viduas devita cum enim luxuriatae fuerint in Christo nubere volunt
<sup>12</sup> habentes damnationem quia primam fidem irritam fecerunt
<sup>13</sup> simul autem et otiosae discunt circumire domos non solum otiosae sed et verbosae et curiosae loquentes quae non oportet
<sup>14</sup> volo ergo iuveniores nubere filios procreare matres familias esse nullam occasionem dare adversario maledicti gratia
<sup>15</sup> iam enim quaedam conversae sunt retro Satanan
<sup>16</sup> si qua fidelis habet viduas subministret illis et non gravetur ecclesia ut his quae vere viduae sunt sufficiat
<sup>17</sup> qui bene praesunt presbyteri duplici honore digni habeantur maxime qui laborant in verbo et doctrina
<sup>18</sup> dicit enim scriptura non infrenabis os bovi trituranti et dignus operarius mercede sua
<sup>19</sup> adversus presbyterum accusationem noli recipere nisi sub duobus et tribus testibus
<sup>20</sup> peccantes coram omnibus argue ut et ceteri timorem habeant
<sup>21</sup> testor coram Deo et Christo Iesu et electis angelis ut haec custodias sine praeiudicio nihil faciens in aliam partem declinando
<sup>22</sup> manus cito nemini inposueris neque communicaveris peccatis alienis te ipsum castum custodi
<sup>23</sup> noli adhuc aquam bibere sed vino modico utere propter stomachum tuum et frequentes tuas infirmitates
<sup>24</sup> quorundam hominum peccata manifesta sunt praecedentia ad iudicium quosdam autem et subsequuntur
<sup>25</sup> similiter et facta bona manifesta sunt et quae aliter se habent abscondi non possunt
## Chapter 6

<sup>1</sup> quicumque sunt sub iugo servi dominos suos omni honore dignos arbitrentur ne nomen Domini et doctrina blasphemetur
<sup>2</sup> qui autem fideles habent dominos non contemnant quia fratres sunt sed magis serviant quia fideles sunt et dilecti qui beneficii participes sunt haec doce et exhortare
<sup>3</sup> si quis aliter docet et non adquiescit sanis sermonibus Domini nostri Iesu Christi et ei quae secundum pietatem est doctrinae
<sup>4</sup> superbus nihil sciens sed languens circa quaestiones et pugnas verborum ex quibus oriuntur invidiae contentiones blasphemiae suspiciones malae
<sup>5</sup> conflictationes hominum mente corruptorum et qui veritate privati sunt existimantium quaestum esse pietatem
<sup>6</sup> est autem quaestus magnus pietas cum sufficientia
<sup>7</sup> nihil enim intulimus in mundum haut dubium quia nec auferre quid possumus
<sup>8</sup> habentes autem alimenta et quibus tegamur his contenti sumus
<sup>9</sup> nam qui volunt divites fieri incidunt in temptationem et laqueum et desideria multa inutilia et nociva quae mergunt homines in interitum et perditionem
<sup>10</sup> radix enim omnium malorum est cupiditas quam quidam appetentes erraverunt a fide et inseruerunt se doloribus multis
<sup>11</sup> tu autem o homo Dei haec fuge sectare vero iustitiam pietatem fidem caritatem patientiam mansuetudinem
<sup>12</sup> certa bonum certamen fidei adprehende vitam aeternam in qua vocatus es et confessus bonam confessionem coram multis testibus
<sup>13</sup> praecipio tibi coram Deo qui vivificat omnia et Christo Iesu qui testimonium reddidit sub Pontio Pilato bonam confessionem
<sup>14</sup> ut serves mandatum sine macula inreprehensibile usque in adventum Domini nostri Iesu Christi
<sup>15</sup> quem suis temporibus ostendet beatus et solus potens rex regum et Dominus dominantium
<sup>16</sup> qui solus habet inmortalitatem lucem habitans inaccessibilem quem vidit nullus hominum sed nec videre potest cui honor et imperium sempiternum amen
<sup>17</sup> divitibus huius saeculi praecipe non sublime sapere neque sperare in incerto divitiarum sed in Deo qui praestat nobis omnia abunde ad fruendum
<sup>18</sup> bene agere divites fieri in operibus bonis facile tribuere communicare
<sup>19</sup> thesaurizare sibi fundamentum bonum in futurum ut adprehendant veram vitam
<sup>20</sup> o Timothee depositum custodi devitans profanas vocum novitates et oppositiones falsi nominis scientiae
<sup>21</sup> quam quidam promittentes circa fidem exciderunt gratia tecum