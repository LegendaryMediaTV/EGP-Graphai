## Chapter 1

<sup>1</sup> Iudas Iesu Christi servus frater autem Iacobi his qui in Deo Patre dilectis et Iesu Christo conservatis vocatis
<sup>2</sup> misericordia vobis et pax et caritas adimpleatur
<sup>3</sup> carissimi omnem sollicitudinem faciens scribendi vobis de communi vestra salute necesse habui scribere vobis deprecans supercertari semel traditae sanctis fidei
<sup>4</sup> subintroierunt enim quidam homines qui olim praescripti sunt in hoc iudicium impii Dei nostri gratiam transferentes in luxuriam et solum Dominatorem et Dominum nostrum Iesum Christum negantes
<sup>5</sup> commonere autem vos volo scientes semel omnia quoniam Iesus populum de terra Aegypti salvans secundo eos qui non crediderunt perdidit
<sup>6</sup> angelos vero qui non servaverunt suum principatum sed dereliquerunt suum domicilium in iudicium magni diei vinculis aeternis sub caligine reservavit
<sup>7</sup> sicut Sodoma et Gomorra et finitimae civitates simili modo exfornicatae et abeuntes post carnem alteram factae sunt exemplum ignis aeterni poenam sustinentes
<sup>8</sup> similiter et hii carnem quidem maculant dominationem autem spernunt maiestates autem blasphemant
<sup>9</sup> cum Michahel archangelus cum diabolo disputans altercaretur de Mosi corpore non est ausus iudicium inferre blasphemiae sed dixit imperet tibi Dominus
<sup>10</sup> hii autem quaecumque quidem ignorant blasphemant quaecumque autem naturaliter tamquam muta animalia norunt in his corrumpuntur
<sup>11</sup> vae illis quia via Cain abierunt et errore Balaam mercede effusi sunt et contradictione Core perierunt
<sup>12</sup> hii sunt in epulis suis maculae convivantes sine timore semet ipsos pascentes nubes sine aqua quae a ventis circumferuntur arbores autumnales infructuosae bis mortuae eradicatae
<sup>13</sup> fluctus feri maris despumantes suas confusiones sidera errantia quibus procella tenebrarum in aeternum servata est
<sup>14</sup> prophetavit autem et his septimus ab Adam Enoc dicens ecce venit Dominus in sanctis milibus suis
<sup>15</sup> facere iudicium contra omnes et arguere omnes impios de omnibus operibus impietatis eorum quibus impie egerunt et de omnibus duris quae locuti sunt contra eum peccatores impii
<sup>16</sup> hii sunt murmuratores querellosi secundum desideria sua ambulantes et os illorum loquitur superba mirantes personas quaestus causa
<sup>17</sup> vos autem carissimi memores estote verborum quae praedicta sunt ab apostolis Domini nostri Iesu Christi
<sup>18</sup> quia dicebant vobis quoniam in novissimo tempore venient inlusores secundum sua desideria ambulantes impietatum
<sup>19</sup> hii sunt qui segregant animales Spiritum non habentes
<sup>20</sup> vos autem carissimi superaedificantes vosmet ipsos sanctissimae vestrae fidei in Spiritu Sancto orantes
<sup>21</sup> ipsos vos in dilectione Dei servate
<sup>22</sup> et hos quidem arguite iudicatos
<sup>23</sup> illos vero salvate de igne rapientes aliis autem miseremini in timore odientes et eam quae carnalis est maculatam tunicam
<sup>24</sup> ei autem qui potest vos conservare sine peccato et constituere ante conspectum gloriae suae inmaculatos in exultatione
<sup>25</sup> soli Deo salvatori nostro per Iesum Christum Dominum nostrum gloria magnificentia imperium et potestas ante omne saeculum et nunc et in omnia saecula amen