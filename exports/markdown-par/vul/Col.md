## Chapter 1

<sup>1</sup> Paulus apostolus Christi Iesu per voluntatem Dei et Timotheus frater
<sup>2</sup> his qui sunt Colossis sanctis et fidelibus fratribus in Christo Iesu gratia vobis et pax a Deo Patre nostro
<sup>3</sup> gratias agimus Deo et Patri Domini nostri Iesu Christi semper pro vobis orantes
<sup>4</sup> audientes fidem vestram in Christo Iesu et dilectionem quam habetis in sanctos omnes
<sup>5</sup> propter spem quae reposita est vobis in caelis quam audistis in verbo veritatis evangelii
<sup>6</sup> quod pervenit ad vos sicut et in universo mundo est et fructificat et crescit sicut in vobis ex ea die qua audistis et cognovistis gratiam Dei in veritate
<sup>7</sup> sicut didicistis ab Epaphra carissimo conservo nostro qui est fidelis pro vobis minister Christi Iesu
<sup>8</sup> qui etiam manifestavit nobis dilectionem vestram in Spiritu
<sup>9</sup> ideo et nos ex qua die audivimus non cessamus pro vobis orantes et postulantes ut impleamini agnitione voluntatis eius in omni sapientia et intellectu spiritali
<sup>10</sup> ut ambuletis digne Deo per omnia placentes in omni opere bono fructificantes et crescentes in scientia Dei
<sup>11</sup> in omni virtute confortati secundum potentiam claritatis eius in omni patientia et longanimitate cum gaudio
<sup>12</sup> gratias agentes Patri qui dignos nos fecit in partem sortis sanctorum in lumine
<sup>13</sup> qui eripuit nos de potestate tenebrarum et transtulit in regnum Filii dilectionis suae
<sup>14</sup> in quo habemus redemptionem remissionem peccatorum
<sup>15</sup> qui est imago Dei invisibilis primogenitus omnis creaturae
<sup>16</sup> quia in ipso condita sunt universa in caelis et in terra visibilia et invisibilia sive throni sive dominationes sive principatus sive potestates omnia per ipsum et in ipso creata sunt
<sup>17</sup> et ipse est ante omnes et omnia in ipso constant
<sup>18</sup> et ipse est caput corporis ecclesiae qui est principium primogenitus ex mortuis ut sit in omnibus ipse primatum tenens
<sup>19</sup> quia in ipso conplacuit omnem plenitudinem habitare
<sup>20</sup> et per eum reconciliare omnia in ipsum pacificans per sanguinem crucis eius sive quae in terris sive quae in caelis sunt
<sup>21</sup> et vos cum essetis aliquando alienati et inimici sensu in operibus malis
<sup>22</sup> nunc autem reconciliavit in corpore carnis eius per mortem exhibere vos sanctos et inmaculatos et inreprehensibiles coram ipso
<sup>23</sup> si tamen permanetis in fide fundati et stabiles et inmobiles ab spe evangelii quod audistis quod praedicatum est in universa creatura quae sub caelo est cuius factus sum ego Paulus minister
<sup>24</sup> qui nunc gaudeo in passionibus pro vobis et adimpleo ea quae desunt passionum Christi in carne mea pro corpore eius quod est ecclesia
<sup>25</sup> cuius factus sum ego minister secundum dispensationem Dei quae data est mihi in vos ut impleam verbum Dei
<sup>26</sup> mysterium quod absconditum fuit a saeculis et generationibus nunc autem manifestatum est sanctis eius
<sup>27</sup> quibus voluit Deus notas facere divitias gloriae sacramenti huius in gentibus quod est Christus in vobis spes gloriae
<sup>28</sup> quem nos adnuntiamus corripientes omnem hominem et docentes omnem hominem in omni sapientia ut exhibeamus omnem hominem perfectum in Christo Iesu
<sup>29</sup> in quo et laboro certando secundum operationem eius quam operatur in me in virtute
## Chapter 2

<sup>1</sup> volo enim vos scire qualem sollicitudinem habeam pro vobis et pro his qui sunt Laodiciae et quicumque non viderunt faciem meam in carne
<sup>2</sup> ut consolentur corda ipsorum instructi in caritate et in omnes divitias plenitudinis intellectus in agnitionem mysterii Dei Patris Christi Iesu
<sup>3</sup> in quo sunt omnes thesauri sapientiae et scientiae absconditi
<sup>4</sup> hoc autem dico ut nemo vos decipiat in subtilitate sermonum
<sup>5</sup> nam et si corpore absens sum sed spiritu vobiscum sum gaudens et videns ordinem vestrum et firmamentum eius quae in Christo est fidei vestrae
<sup>6</sup> sicut ergo accepistis Christum Iesum Dominum in ipso ambulate
<sup>7</sup> radicati et superaedificati in ipso et confirmati fide sicut et didicistis abundantes in gratiarum actione
<sup>8</sup> videte ne quis vos decipiat per philosophiam et inanem fallaciam secundum traditionem hominum secundum elementa mundi et non secundum Christum
<sup>9</sup> quia in ipso inhabitat omnis plenitudo divinitatis corporaliter
<sup>10</sup> et estis in illo repleti qui est caput omnis principatus et potestatis
<sup>11</sup> in quo et circumcisi estis circumcisione non manufacta in expoliatione corporis carnis in circumcisione Christi
<sup>12</sup> consepulti ei in baptismo in quo et resurrexistis per fidem operationis Dei qui suscitavit illum a mortuis
<sup>13</sup> et vos cum mortui essetis in delictis et praeputio carnis vestrae convivificavit cum illo donans vobis omnia delicta
<sup>14</sup> delens quod adversum nos erat chirografum decretis quod erat contrarium nobis et ipsum tulit de medio adfigens illud cruci
<sup>15</sup> expolians principatus et potestates traduxit palam triumphans illos in semet ipso
<sup>16</sup> nemo ergo vos iudicet in cibo aut in potu aut in parte diei festi aut neomeniae aut sabbatorum
<sup>17</sup> quae sunt umbra futurorum corpus autem Christi
<sup>18</sup> nemo vos seducat volens in humilitate et religione angelorum quae non vidit ambulans frustra inflatus sensu carnis suae
<sup>19</sup> et non tenens caput ex quo totum corpus per nexus et coniunctiones subministratum et constructum crescit in augmentum Dei
<sup>20</sup> si mortui estis cum Christo ab elementis mundi quid adhuc tamquam viventes in mundo decernitis
<sup>21</sup> ne tetigeris neque gustaveris neque contrectaveris
<sup>22</sup> quae sunt omnia in interitu ipso usu secundum praecepta et doctrinas hominum
<sup>23</sup> quae sunt rationem quidem habentia sapientiae in superstitione et humilitate et ad non parcendum corpori non in honore aliquo ad saturitatem carnis
## Chapter 3

<sup>1</sup> igitur si conresurrexistis Christo quae sursum sunt quaerite ubi Christus est in dextera Dei sedens
<sup>2</sup> quae sursum sunt sapite non quae supra terram
<sup>3</sup> mortui enim estis et vita vestra abscondita est cum Christo in Deo
<sup>4</sup> cum Christus apparuerit vita vestra tunc et vos apparebitis cum ipso in gloria
<sup>5</sup> mortificate ergo membra vestra quae sunt super terram fornicationem inmunditiam libidinem concupiscentiam malam et avaritiam quae est simulacrorum servitus
<sup>6</sup> propter quae venit ira Dei super filios incredulitatis
<sup>7</sup> in quibus et vos ambulastis aliquando cum viveretis in illis
<sup>8</sup> nunc autem deponite et vos omnia iram indignationem malitiam blasphemiam turpem sermonem de ore vestro
<sup>9</sup> nolite mentiri invicem expoliantes vos veterem hominem cum actibus eius
<sup>10</sup> et induentes novum eum qui renovatur in agnitionem secundum imaginem eius qui creavit eum
<sup>11</sup> ubi non est gentilis et Iudaeus circumcisio et praeputium barbarus et Scytha servus et liber sed omnia et in omnibus Christus
<sup>12</sup> induite vos ergo sicut electi Dei sancti et dilecti viscera misericordiae benignitatem humilitatem modestiam patientiam
<sup>13</sup> subportantes invicem et donantes vobis ipsis si quis adversus aliquem habet querellam sicut et Dominus donavit vobis ita et vos
<sup>14</sup> super omnia autem haec caritatem quod est vinculum perfectionis
<sup>15</sup> et pax Christi exultet in cordibus vestris in qua et vocati estis in uno corpore et grati estote
<sup>16</sup> verbum Christi habitet in vobis abundanter in omni sapientia docentes et commonentes vosmet ipsos psalmis hymnis canticis spiritalibus in gratia cantantes in cordibus vestris Deo
<sup>17</sup> omne quodcumque facitis in verbo aut in opere omnia in nomine Domini Iesu gratias agentes Deo et Patri per ipsum
<sup>18</sup> mulieres subditae estote viris sicut oportet in Domino
<sup>19</sup> viri diligite uxores et nolite amari esse ad illas
<sup>20</sup> filii oboedite parentibus per omnia hoc enim placitum est in Domino
<sup>21</sup> patres nolite ad indignationem provocare filios vestros ut non pusillo animo fiant
<sup>22</sup> servi oboedite per omnia dominis carnalibus non ad oculum servientes quasi hominibus placentes sed in simplicitate cordis timentes Dominum
<sup>23</sup> quodcumque facitis ex animo operamini sicut Domino et non hominibus
<sup>24</sup> scientes quod a Domino accipietis retributionem hereditatis Domino Christo servite
<sup>25</sup> qui enim iniuriam facit recipiet id quod inique gessit et non est personarum acceptio
## Chapter 4

<sup>1</sup> domini quod iustum est et aequum servis praestate scientes quoniam et vos Dominum habetis in caelo
<sup>2</sup> orationi instate vigilantes in ea in gratiarum actione
<sup>3</sup> orantes simul et pro nobis ut Deus aperiat nobis ostium sermonis ad loquendum mysterium Christi propter quod etiam vinctus sum
<sup>4</sup> ut manifestem illud ita ut oportet me loqui
<sup>5</sup> in sapientia ambulate ad eos qui foris sunt tempus redimentes
<sup>6</sup> sermo vester semper in gratia sale sit conditus ut sciatis quomodo oporteat vos unicuique respondere
<sup>7</sup> quae circa me sunt omnia vobis nota faciet Tychicus carissimus frater et fidelis minister et conservus in Domino
<sup>8</sup> quem misi ad vos ad hoc ipsum ut cognoscat quae circa vos sunt et consoletur corda vestra
<sup>9</sup> cum Onesimo carissimo et fideli fratre qui est ex vobis omnia quae hic aguntur nota facient vobis
<sup>10</sup> salutat vos Aristarchus concaptivus meus et Marcus consobrinus Barnabae de quo accepistis mandata si venerit ad vos excipite illum
<sup>11</sup> et Iesus qui dicitur Iustus qui sunt ex circumcisione hii soli sunt adiutores in regno Dei qui mihi fuerunt solacio
<sup>12</sup> salutat vos Epaphras qui ex vobis est servus Christi Iesu semper sollicitus pro vobis in orationibus ut stetis perfecti et pleni in omni voluntate Dei
<sup>13</sup> testimonium enim illi perhibeo quod habet multum laborem pro vobis et pro his qui sunt Laodiciae et qui Hierapoli
<sup>14</sup> salutat vos Lucas medicus carissimus et Demas
<sup>15</sup> salutate fratres qui sunt Laodiciae et Nympham et quae in domo eius est ecclesiam
<sup>16</sup> et cum lecta fuerit apud vos epistula facite ut et in Laodicensium ecclesia legatur et eam quae Laodicensium est vos legatis
<sup>17</sup> et dicite Archippo vide ministerium quod accepisti in Domino ut illud impleas
<sup>18</sup> salutatio mea manu Pauli memores estote vinculorum meorum gratia vobiscum amen