## Chapter 1

<sup>1</sup> Paulus apostolus Christi Iesu per voluntatem Dei secundum promissionem vitae quae est in Christo Iesu
<sup>2</sup> Timotheo carissimo filio gratia misericordia pax a Deo Patre et Christo Iesu Domino nostro
<sup>3</sup> gratias ago Deo cui servio a progenitoribus in conscientia pura quam sine intermissione habeam tui memoriam in orationibus meis nocte ac die
<sup>4</sup> desiderans te videre memor lacrimarum tuarum ut gaudio implear
<sup>5</sup> recordationem accipiens eius fidei quae est in te non ficta quae et habitavit primum in avia tua Loide et matre tua Eunice certus sum autem quod et in te
<sup>6</sup> propter quam causam admoneo te ut resuscites gratiam Dei quae est in te per inpositionem manuum mearum
<sup>7</sup> non enim dedit nobis Deus spiritum timoris sed virtutis et dilectionis et sobrietatis
<sup>8</sup> noli itaque erubescere testimonium Domini nostri neque me vinctum eius sed conlabora evangelio secundum virtutem Dei
<sup>9</sup> qui nos liberavit et vocavit vocatione sancta non secundum opera nostra sed secundum propositum suum et gratiam quae data est nobis in Christo Iesu ante tempora saecularia
<sup>10</sup> manifestata est autem nunc per inluminationem salvatoris nostri Iesu Christi qui destruxit quidem mortem inluminavit autem vitam et incorruptionem per evangelium
<sup>11</sup> in quo positus sum ego praedicator et apostolus et magister gentium
<sup>12</sup> ob quam causam etiam haec patior sed non confundor scio enim cui credidi et certus sum quia potens est depositum meum servare in illum diem
<sup>13</sup> formam habe sanorum verborum quae a me audisti in fide et dilectione in Christo Iesu
<sup>14</sup> bonum depositum custodi per Spiritum Sanctum qui habitat in nobis
<sup>15</sup> scis hoc quod aversi sunt a me omnes qui in Asia sunt ex quibus est Phygelus et Hermogenes
<sup>16</sup> det misericordiam Dominus Onesifori domui quia saepe me refrigeravit et catenam meam non erubuit
<sup>17</sup> sed cum Romam venisset sollicite me quaesivit et invenit
<sup>18</sup> det illi Dominus invenire misericordiam a Domino in illa die et quanta Ephesi ministravit melius tu nosti
## Chapter 2

<sup>1</sup> tu ergo fili mi confortare in gratia quae est in Christo Iesu
<sup>2</sup> et quae audisti a me per multos testes haec commenda fidelibus hominibus qui idonei erunt et alios docere
<sup>3</sup> labora sicut bonus miles Christi Iesu
<sup>4</sup> nemo militans inplicat se negotiis saecularibus ut ei placeat cui se probavit
<sup>5</sup> nam et qui certat in agone non coronatur nisi legitime certaverit
<sup>6</sup> laborantem agricolam oportet primum de fructibus accipere
<sup>7</sup> intellege quae dico dabit enim tibi Dominus in omnibus intellectum
<sup>8</sup> memor esto Iesum Christum resurrexisse a mortuis ex semine David secundum evangelium meum
<sup>9</sup> in quo laboro usque ad vincula quasi male operans sed verbum Dei non est alligatum
<sup>10</sup> ideo omnia sustineo propter electos ut et ipsi salutem consequantur quae est in Christo Iesu cum gloria caelesti
<sup>11</sup> fidelis sermo nam si conmortui sumus et convivemus
<sup>12</sup> si sustinemus et conregnabimus si negabimus et ille negabit nos
<sup>13</sup> si non credimus ille fidelis manet negare se ipsum non potest
<sup>14</sup> haec commone testificans coram Domino noli verbis contendere in nihil utile ad subversionem audientium
<sup>15</sup> sollicite cura te ipsum probabilem exhibere Deo operarium inconfusibilem recte tractantem verbum veritatis
<sup>16</sup> profana autem inaniloquia devita multum enim proficient ad impietatem
<sup>17</sup> et sermo eorum ut cancer serpit ex quibus est Hymeneus et Philetus
<sup>18</sup> qui a veritate exciderunt dicentes resurrectionem iam factam et subvertunt quorundam fidem
<sup>19</sup> sed firmum fundamentum Dei stetit habens signaculum hoc cognovit Dominus qui sunt eius et discedat ab iniquitate omnis qui nominat nomen Domini
<sup>20</sup> in magna autem domo non solum sunt vasa aurea et argentea sed et lignea et fictilia et quaedam quidem in honorem quaedam autem in contumeliam
<sup>21</sup> si quis ergo emundaverit se ab istis erit vas in honorem sanctificatum et utile Domino ad omne opus bonum paratum
<sup>22</sup> iuvenilia autem desideria fuge sectare vero iustitiam fidem caritatem pacem cum his qui invocant Dominum de corde puro
<sup>23</sup> stultas autem et sine disciplina quaestiones devita sciens quia generant lites
<sup>24</sup> servum autem Domini non oportet litigare sed mansuetum esse ad omnes docibilem patientem
<sup>25</sup> cum modestia corripientem eos qui resistunt nequando det illis Deus paenitentiam ad cognoscendam veritatem
<sup>26</sup> et resipiscant a diaboli laqueis a quo capti tenentur ad ipsius voluntatem
## Chapter 3

<sup>1</sup> hoc autem scito quod in novissimis diebus instabunt tempora periculosa
<sup>2</sup> et erunt homines se ipsos amantes cupidi elati superbi blasphemi parentibus inoboedientes ingrati scelesti
<sup>3</sup> sine affectione sine pace criminatores incontinentes inmites sine benignitate
<sup>4</sup> proditores protervi tumidi voluptatium amatores magis quam Dei
<sup>5</sup> habentes speciem quidem pietatis virtutem autem eius abnegantes et hos devita
<sup>6</sup> ex his enim sunt qui penetrant domos et captivas ducunt mulierculas oneratas peccatis quae ducuntur variis desideriis
<sup>7</sup> semper discentes et numquam ad scientiam veritatis pervenientes
<sup>8</sup> quemadmodum autem Iannes et Mambres restiterunt Mosi ita et hii resistunt veritati homines corrupti mente reprobi circa fidem
<sup>9</sup> sed ultra non proficient insipientia enim eorum manifesta erit omnibus sicut et illorum fuit
<sup>10</sup> tu autem adsecutus es meam doctrinam institutionem propositum fidem longanimitatem dilectionem patientiam
<sup>11</sup> persecutiones passiones qualia mihi facta sunt Antiochiae Iconii Lystris quales persecutiones sustinui et ex omnibus me eripuit Dominus
<sup>12</sup> et omnes qui volunt pie vivere in Christo Iesu persecutionem patientur
<sup>13</sup> mali autem homines et seductores proficient in peius errantes et in errorem mittentes
<sup>14</sup> tu vero permane in his quae didicisti et credita sunt tibi sciens a quo didiceris
<sup>15</sup> et quia ab infantia sacras litteras nosti quae te possint instruere ad salutem per fidem quae est in Christo Iesu
<sup>16</sup> omnis scriptura divinitus inspirata et utilis ad docendum ad arguendum ad corrigendum ad erudiendum in iustitia
<sup>17</sup> ut perfectus sit homo Dei ad omne opus bonum instructus
## Chapter 4

<sup>1</sup> testificor coram Deo et Christo Iesu qui iudicaturus est vivos ac mortuos et adventum ipsius et regnum eius
<sup>2</sup> praedica verbum insta oportune inportune argue obsecra increpa in omni patientia et doctrina
<sup>3</sup> erit enim tempus cum sanam doctrinam non sustinebunt sed ad sua desideria coacervabunt sibi magistros prurientes auribus
<sup>4</sup> et a veritate quidem auditum avertent ad fabulas autem convertentur
<sup>5</sup> tu vero vigila in omnibus labora opus fac evangelistae ministerium tuum imple
<sup>6</sup> ego enim iam delibor et tempus meae resolutionis instat
<sup>7</sup> bonum certamen certavi cursum consummavi fidem servavi
<sup>8</sup> in reliquo reposita est mihi iustitiae corona quam reddet mihi Dominus in illa die iustus iudex non solum autem mihi sed et his qui diligunt adventum eius
<sup>9</sup> festina venire ad me cito
<sup>10</sup> Demas enim me dereliquit diligens hoc saeculum et abiit Thessalonicam Crescens in Galliam Titus in Dalmatiam
<sup>11</sup> Lucas est mecum solus Marcum adsume et adduc tecum est enim mihi utilis in ministerium
<sup>12</sup> Tychicum autem misi Ephesum
<sup>13</sup> paenulam quam reliqui Troade apud Carpum veniens adfers et libros maxime autem membranas
<sup>14</sup> Alexander aerarius multa mala mihi ostendit reddat ei Dominus secundum opera eius
<sup>15</sup> quem et tu devita valde enim restitit verbis nostris
<sup>16</sup> in prima mea defensione nemo mihi adfuit sed omnes me dereliquerunt non illis reputetur
<sup>17</sup> Dominus autem mihi adstitit et confortavit me ut per me praedicatio impleatur et audiant omnes gentes et liberatus sum de ore leonis
<sup>18</sup> liberabit me Dominus ab omni opere malo et salvum faciet in regnum suum caeleste cui gloria in saecula saeculorum amen
<sup>19</sup> saluta Priscam et Aquilam et Onesifori domum
<sup>20</sup> Erastus remansit Corinthi Trophimum autem reliqui infirmum Mileti
<sup>21</sup> festina ante hiemem venire salutat te Eubulus et Pudens et Linus et Claudia et fratres omnes
<sup>22</sup> Dominus Iesus cum spiritu tuo gratia nobiscum amen