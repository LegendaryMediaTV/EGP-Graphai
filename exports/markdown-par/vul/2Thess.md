## Chapter 1

<sup>1</sup> Paulus et Silvanus et Timotheus ecclesiae Thessalonicensium in Deo Patre nostro et Domino Iesu Christo
<sup>2</sup> gratia vobis et pax a Deo Patre nostro et Domino Iesu Christo
<sup>3</sup> gratias agere debemus Deo semper pro vobis fratres ita ut dignum est quoniam supercrescit fides vestra et abundat caritas uniuscuiusque omnium vestrum in invicem
<sup>4</sup> ita ut et nos ipsi in vobis gloriemur in ecclesiis Dei pro patientia vestra et fide in omnibus persecutionibus vestris et tribulationibus quas sustinetis
<sup>5</sup> in exemplum iusti iudicii Dei ut digni habeamini regno Dei pro quo et patimini
<sup>6</sup> si tamen iustum est apud Deum retribuere tribulationem his qui vos tribulant
<sup>7</sup> et vobis qui tribulamini requiem nobiscum in revelatione Domini Iesu de caelo cum angelis virtutis eius
<sup>8</sup> in flamma ignis dantis vindictam his qui non noverunt Deum et qui non oboediunt evangelio Domini nostri Iesu
<sup>9</sup> qui poenas dabunt in interitu aeternas a facie Domini et a gloria virtutis eius
<sup>10</sup> cum venerit glorificari in sanctis suis et admirabilis fieri in omnibus qui crediderunt quia creditum est testimonium nostrum super vos in die illo
<sup>11</sup> in quo etiam oramus semper pro vobis ut dignetur vos vocatione sua Deus et impleat omnem voluntatem bonitatis et opus fidei in virtute
<sup>12</sup> ut clarificetur nomen Domini nostri Iesu Christi in vobis et vos in illo secundum gratiam Dei nostri et Domini Iesu Christi
## Chapter 2

<sup>1</sup> rogamus autem vos fratres per adventum Domini nostri Iesu Christi et nostrae congregationis in ipsum
<sup>2</sup> ut non cito moveamini a sensu neque terreamini neque per spiritum neque per sermonem neque per epistulam tamquam per nos quasi instet dies Domini
<sup>3</sup> ne quis vos seducat ullo modo quoniam nisi venerit discessio primum et revelatus fuerit homo peccati filius perditionis
<sup>4</sup> qui adversatur et extollitur supra omne quod dicitur Deus aut quod colitur ita ut in templo Dei sedeat ostendens se quia sit Deus
<sup>5</sup> non retinetis quod cum adhuc essem apud vos haec dicebam vobis
<sup>6</sup> et nunc quid detineat scitis ut reveletur in suo tempore
<sup>7</sup> nam mysterium iam operatur iniquitatis tantum ut qui tenet nunc donec de medio fiat
<sup>8</sup> et tunc revelabitur ille iniquus quem Dominus Iesus interficiet spiritu oris sui et destruet inlustratione adventus sui
<sup>9</sup> eum cuius est adventus secundum operationem Satanae in omni virtute et signis et prodigiis mendacibus
<sup>10</sup> et in omni seductione iniquitatis his qui pereunt eo quod caritatem veritatis non receperunt ut salvi fierent
<sup>11</sup> ideo mittit illis Deus operationem erroris ut credant mendacio
<sup>12</sup> ut iudicentur omnes qui non crediderunt veritati sed consenserunt iniquitati
<sup>13</sup> nos autem debemus gratias agere Deo semper pro vobis fratres dilecti a Deo quod elegerit nos Deus primitias in salutem in sanctificatione Spiritus et fide veritatis
<sup>14</sup> ad quod et vocavit vos per evangelium nostrum in adquisitionem gloriae Domini nostri Iesu Christi
<sup>15</sup> itaque fratres state et tenete traditiones quas didicistis sive per sermonem sive per epistulam nostram
<sup>16</sup> ipse autem Dominus noster Iesus Christus et Deus et Pater noster qui dilexit nos et dedit consolationem aeternam et spem bonam in gratia
<sup>17</sup> exhortetur corda vestra et confirmet in omni opere et sermone bono
## Chapter 3

<sup>1</sup> de cetero fratres orate pro nobis ut sermo Domini currat et clarificetur sicut et apud vos
<sup>2</sup> et ut liberemur ab inportunis et malis hominibus non enim omnium est fides
<sup>3</sup> fidelis autem Dominus est qui confirmabit vos et custodiet a malo
<sup>4</sup> confidimus autem de vobis in Domino quoniam quae praecipimus et facitis et facietis
<sup>5</sup> Dominus autem dirigat corda vestra in caritate Dei et patientia Christi
<sup>6</sup> denuntiamus autem vobis fratres in nomine Domini nostri Iesu Christi ut subtrahatis vos ab omni fratre ambulante inordinate et non secundum traditionem quam acceperunt a nobis
<sup>7</sup> ipsi enim scitis quemadmodum oporteat imitari nos quoniam non inquieti fuimus inter vos
<sup>8</sup> neque gratis panem manducavimus ab aliquo sed in labore et fatigatione nocte et die operantes ne quem vestrum gravaremus
<sup>9</sup> non quasi non habuerimus potestatem sed ut nosmet ipsos formam daremus vobis ad imitandum nos
<sup>10</sup> nam et cum essemus apud vos hoc denuntiabamus vobis quoniam si quis non vult operari nec manducet
<sup>11</sup> audimus enim inter vos quosdam ambulare inquiete nihil operantes sed curiose agentes
<sup>12</sup> his autem qui eiusmodi sunt denuntiamus et obsecramus in Domino Iesu Christo ut cum silentio operantes suum panem manducent
<sup>13</sup> vos autem fratres nolite deficere benefacientes
<sup>14</sup> quod si quis non oboedit verbo nostro per epistulam hunc notate et non commisceamini cum illo ut confundatur
<sup>15</sup> et nolite quasi inimicum existimare sed corripite ut fratrem
<sup>16</sup> ipse autem Dominus pacis det vobis pacem sempiternam in omni loco Dominus cum omnibus vobis
<sup>17</sup> salutatio mea manu Pauli quod est signum in omni epistula ita scribo
<sup>18</sup> gratia Domini nostri Iesu Christi cum omnibus vobis amen