## Chapter 1

<sup>1</sup> Iacobus Dei et Domini nostri Iesu Christi servus duodecim tribubus quae sunt in dispersione salutem
<sup>2</sup> omne gaudium existimate fratres mei cum in temptationibus variis incideritis
<sup>3</sup> scientes quod probatio fidei vestrae patientiam operatur
<sup>4</sup> patientia autem opus perfectum habeat ut sitis perfecti et integri in nullo deficientes
<sup>5</sup> si quis autem vestrum indiget sapientiam postulet a Deo qui dat omnibus affluenter et non inproperat et dabitur ei
<sup>6</sup> postulet autem in fide nihil haesitans qui enim haesitat similis est fluctui maris qui a vento movetur et circumfertur
<sup>7</sup> non ergo aestimet homo ille quod accipiat aliquid a Domino
<sup>8</sup> vir duplex animo inconstans in omnibus viis suis
<sup>9</sup> glorietur autem frater humilis in exaltatione sua
<sup>10</sup> dives autem in humilitate sua quoniam sicut flos faeni transibit
<sup>11</sup> exortus est enim sol cum ardore et arefecit faenum et flos eius decidit et decor vultus eius deperiit ita et dives in itineribus suis marcescet
<sup>12</sup> beatus vir qui suffert temptationem quia cum probatus fuerit accipiet coronam vitae quam repromisit Deus diligentibus se
<sup>13</sup> nemo cum temptatur dicat quoniam a Deo temptor Deus enim intemptator malorum est ipse autem neminem temptat
<sup>14</sup> unusquisque vero temptatur a concupiscentia sua abstractus et inlectus
<sup>15</sup> dein concupiscentia cum conceperit parit peccatum peccatum vero cum consummatum fuerit generat mortem
<sup>16</sup> nolite itaque errare fratres mei dilectissimi
<sup>17</sup> omne datum optimum et omne donum perfectum desursum est descendens a Patre luminum apud quem non est transmutatio nec vicissitudinis obumbratio
<sup>18</sup> voluntarie genuit nos verbo veritatis ut simus initium aliquod creaturae eius
<sup>19</sup> scitis fratres mei dilecti sit autem omnis homo velox ad audiendum tardus autem ad loquendum et tardus ad iram
<sup>20</sup> ira enim viri iustitiam Dei non operatur
<sup>21</sup> propter quod abicientes omnem inmunditiam et abundantiam malitiae in mansuetudine suscipite insitum verbum quod potest salvare animas vestras
<sup>22</sup> estote autem factores verbi et non auditores tantum fallentes vosmet ipsos
<sup>23</sup> quia si quis auditor est verbi et non factor hic conparabitur viro consideranti vultum nativitatis suae in speculo
<sup>24</sup> consideravit enim se et abiit et statim oblitus est qualis fuerit
<sup>25</sup> qui autem perspexerit in lege perfecta libertatis et permanserit non auditor obliviosus factus sed factor operis hic beatus in facto suo erit
<sup>26</sup> si quis autem putat se religiosum esse non refrenans linguam suam sed seducens cor suum huius vana est religio
<sup>27</sup> religio munda et inmaculata apud Deum et Patrem haec est visitare pupillos et viduas in tribulatione eorum inmaculatum se custodire ab hoc saeculo
## Chapter 2

<sup>1</sup> fratres mei nolite in personarum acceptione habere fidem Domini nostri Iesu Christi gloriae
<sup>2</sup> etenim si introierit in conventu vestro vir aureum anulum habens in veste candida introierit autem et pauper in sordido habitu
<sup>3</sup> et intendatis in eum qui indutus est veste praeclara et dixeritis tu sede hic bene pauperi autem dicatis tu sta illic aut sede sub scabillo pedum meorum
<sup>4</sup> nonne iudicatis apud vosmet ipsos et facti estis iudices cogitationum iniquarum
<sup>5</sup> audite fratres mei dilectissimi nonne Deus elegit pauperes in hoc mundo divites in fide et heredes regni quod repromisit Deus diligentibus se
<sup>6</sup> vos autem exhonorastis pauperem nonne divites per potentiam opprimunt vos et ipsi trahunt vos ad iudicia
<sup>7</sup> nonne ipsi blasphemant bonum nomen quod invocatum est super vos
<sup>8</sup> si tamen legem perficitis regalem secundum scripturas diliges proximum tuum sicut te ipsum bene facitis
<sup>9</sup> si autem personas accipitis peccatum operamini redarguti a lege quasi transgressores
<sup>10</sup> quicumque autem totam legem servaverit offendat autem in uno factus est omnium reus
<sup>11</sup> qui enim dixit non moechaberis dixit et non occides quod si non moechaberis occides autem factus es transgressor legis
<sup>12</sup> sic loquimini et sic facite sicut per legem libertatis incipientes iudicari
<sup>13</sup> iudicium enim sine misericordia illi qui non fecit misericordiam superexultat autem misericordia iudicio
<sup>14</sup> quid proderit fratres mei si fidem quis dicat se habere opera autem non habeat numquid poterit fides salvare eum
<sup>15</sup> si autem frater aut soror nudi sunt et indigent victu cotidiano
<sup>16</sup> dicat autem aliquis de vobis illis ite in pace calefacimini et saturamini non dederitis autem eis quae necessaria sunt corporis quid proderit
<sup>17</sup> sic et fides si non habeat opera mortua est in semet ipsam
<sup>18</sup> sed dicet quis tu fidem habes et ego opera habeo ostende mihi fidem tuam sine operibus et ego ostendam tibi ex operibus fidem meam
<sup>19</sup> tu credis quoniam unus est Deus bene facis et daemones credunt et contremescunt
<sup>20</sup> vis autem scire o homo inanis quoniam fides sine operibus otiosa est
<sup>21</sup> Abraham pater noster nonne ex operibus iustificatus est offerens Isaac filium suum super altare
<sup>22</sup> vides quoniam fides cooperabatur operibus illius et ex operibus fides consummata est
<sup>23</sup> et suppleta est scriptura dicens credidit Abraham Deo et reputatum est illi ad iustitiam et amicus Dei appellatus est
<sup>24</sup> videtis quoniam ex operibus iustificatur homo et non ex fide tantum
<sup>25</sup> similiter autem et Raab meretrix nonne ex operibus iustificata est suscipiens nuntios et alia via eiciens
<sup>26</sup> sicut enim corpus sine spiritu emortuum est ita et fides sine operibus mortua est
## Chapter 3

<sup>1</sup> nolite plures magistri fieri fratres mei scientes quoniam maius iudicium sumitis
<sup>2</sup> in multis enim offendimus omnes si quis in verbo non offendit hic perfectus est vir potens etiam freno circumducere totum corpus
<sup>3</sup> si autem equorum frenos in ora mittimus ad consentiendum nobis et omne corpus illorum circumferimus
<sup>4</sup> ecce et naves cum magnae sint et a ventis validis minentur circumferuntur a modico gubernaculo ubi impetus dirigentis voluerit
<sup>5</sup> ita et lingua modicum quidem membrum est et magna exultat ecce quantus ignis quam magnam silvam incendit
<sup>6</sup> et lingua ignis est universitas iniquitatis lingua constituitur in membris nostris quae maculat totum corpus et inflammat rotam nativitatis nostrae inflammata a gehenna
<sup>7</sup> omnis enim natura bestiarum et volucrum et serpentium etiam ceterorum domantur et domita sunt a natura humana
<sup>8</sup> linguam autem nullus hominum domare potest inquietum malum plena veneno mortifero
<sup>9</sup> in ipsa benedicimus Dominum et Patrem et in ipsa maledicimus homines qui ad similitudinem Dei facti sunt
<sup>10</sup> ex ipso ore procedit benedictio et maledictio non oportet fratres mei haec ita fieri
<sup>11</sup> numquid fons de eodem foramine emanat dulcem et amaram aquam
<sup>12</sup> numquid potest fratres mei ficus olivas facere aut vitis ficus sic neque salsa dulcem potest facere aquam
<sup>13</sup> quis sapiens et disciplinatus inter vos ostendat ex bona conversatione operationem suam in mansuetudine sapientiae
<sup>14</sup> quod si zelum amarum habetis et contentiones in cordibus vestris nolite gloriari et mendaces esse adversus veritatem
<sup>15</sup> non est ista sapientia desursum descendens sed terrena animalis diabolica
<sup>16</sup> ubi enim zelus et contentio ibi inconstantia et omne opus pravum
<sup>17</sup> quae autem desursum est sapientia primum quidem pudica est deinde pacifica modesta suadibilis plena misericordia et fructibus bonis non iudicans sine simulatione
<sup>18</sup> fructus autem iustitiae in pace seminatur facientibus pacem
## Chapter 4

<sup>1</sup> unde bella et lites in vobis nonne hinc ex concupiscentiis vestris quae militant in membris vestris
<sup>2</sup> concupiscitis et non habetis occiditis et zelatis et non potestis adipisci litigatis et belligeratis non habetis propter quod non postulatis
<sup>3</sup> petitis et non accipitis eo quod male petatis ut in concupiscentiis vestris insumatis
<sup>4</sup> adulteri nescitis quia amicitia huius mundi inimica est Dei quicumque ergo voluerit amicus esse saeculi huius inimicus Dei constituitur
<sup>5</sup> aut putatis quia inaniter scriptura dicat ad invidiam concupiscit Spiritus qui inhabitat in nobis
<sup>6</sup> maiorem autem dat gratiam propter quod dicit Deus superbis resistit humilibus autem dat gratiam
<sup>7</sup> subditi igitur estote Deo resistite autem diabolo et fugiet a vobis
<sup>8</sup> adpropiate Domino et adpropinquabit vobis emundate manus peccatores et purificate corda duplices animo
<sup>9</sup> miseri estote et lugete et plorate risus vester in luctum convertatur et gaudium in maerorem
<sup>10</sup> humiliamini in conspectu Domini et exaltabit vos
<sup>11</sup> nolite detrahere de alterutrum fratres qui detrahit fratri aut qui iudicat fratrem suum detrahit legi et iudicat legem si autem iudicas legem non es factor legis sed iudex
<sup>12</sup> unus est legislator et iudex qui potest perdere et liberare tu autem quis es qui iudicas proximum
<sup>13</sup> ecce nunc qui dicitis hodie aut crastino ibimus in illam civitatem et faciemus quidem ibi annum et mercabimur et lucrum faciemus
<sup>14</sup> qui ignoratis quid erit in crastinum quae enim est vita vestra vapor est ad modicum parens deinceps exterminatur
<sup>15</sup> pro eo ut dicatis si Dominus voluerit et vixerimus faciemus hoc aut illud
<sup>16</sup> nunc autem exultatis in superbiis vestris omnis exultatio talis maligna est
<sup>17</sup> scienti igitur bonum facere et non facienti peccatum est illi
## Chapter 5

<sup>1</sup> age nunc divites plorate ululantes in miseriis quae advenient vobis
<sup>2</sup> divitiae vestrae putrefactae sunt et vestimenta vestra a tineis comesta sunt
<sup>3</sup> aurum et argentum vestrum eruginavit et erugo eorum in testimonium vobis erit et manducabit carnes vestras sicut ignis thesaurizastis in novissimis diebus
<sup>4</sup> ecce merces operariorum qui messuerunt regiones vestras qui fraudatus est a vobis clamat et clamor ipsorum in aures Domini Sabaoth introiit
<sup>5</sup> epulati estis super terram et in luxuriis enutristis corda vestra in die occisionis
<sup>6</sup> addixistis occidistis iustum non resistit vobis
<sup>7</sup> patientes igitur estote fratres usque ad adventum Domini ecce agricola expectat pretiosum fructum terrae patienter ferens donec accipiat temporivum et serotinum
<sup>8</sup> patientes estote et vos confirmate corda vestra quoniam adventus Domini adpropinquavit
<sup>9</sup> nolite ingemescere fratres in alterutrum ut non iudicemini ecce iudex ante ianuam adsistit
<sup>10</sup> exemplum accipite fratres laboris et patientiae prophetas qui locuti sunt in nomine Domini
<sup>11</sup> ecce beatificamus qui sustinuerunt sufferentiam Iob audistis et finem Domini vidistis quoniam misericors est Dominus et miserator
<sup>12</sup> ante omnia autem fratres mei nolite iurare neque per caelum neque per terram neque aliud quodcumque iuramentum sit autem vestrum est est non non uti non sub iudicio decidatis
<sup>13</sup> tristatur aliquis vestrum oret aequo animo est psallat
<sup>14</sup> infirmatur quis in vobis inducat presbyteros ecclesiae et orent super eum unguentes eum oleo in nomine Domini
<sup>15</sup> et oratio fidei salvabit infirmum et adlevabit eum Dominus et si in peccatis sit dimittentur ei
<sup>16</sup> confitemini ergo alterutrum peccata vestra et orate pro invicem ut salvemini multum enim valet deprecatio iusti adsidua
<sup>17</sup> Helias homo erat similis nobis passibilis et oratione oravit ut non plueret super terram et non pluit annos tres et menses sex
<sup>18</sup> et rursum oravit et caelum dedit pluviam et terra dedit fructum suum
<sup>19</sup> fratres mei si quis ex vobis erraverit a veritate et converterit quis eum
<sup>20</sup> scire debet quoniam qui converti fecerit peccatorem ab errore viae suae salvabit animam eius a morte et operit multitudinem peccatorum