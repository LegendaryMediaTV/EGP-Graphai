## Chapter 1

<sup>1</sup> senior electae dominae et natis eius quos ego diligo in veritate et non ego solus sed et omnes qui cognoverunt veritatem
<sup>2</sup> propter veritatem quae permanet in nobis et nobiscum erit in aeternum
<sup>3</sup> sit nobiscum gratia misericordia pax a Deo Patre et a Christo Iesu Filio Patris in veritate et caritate
<sup>4</sup> gavisus sum valde quoniam inveni de filiis tuis ambulantes in veritate sicut mandatum accepimus a Patre
<sup>5</sup> et nunc rogo te domina non tamquam mandatum novum scribens tibi sed quod habuimus ab initio ut diligamus alterutrum
<sup>6</sup> et haec est caritas ut ambulemus secundum mandata eius hoc mandatum est ut quemadmodum audistis ab initio in eo ambuletis
<sup>7</sup> quoniam multi seductores exierunt in mundum qui non confitentur Iesum Christum venientem in carne hic est seductor et antichristus
<sup>8</sup> videte vosmet ipsos ne perdatis quae operati estis sed ut mercedem plenam accipiatis
<sup>9</sup> omnis qui praecedit et non manet in doctrina Christi Deum non habet qui permanet in doctrina hic et Filium et Patrem habet
<sup>10</sup> si quis venit ad vos et hanc doctrinam non adfert nolite recipere eum in domum nec have ei dixeritis
<sup>11</sup> qui enim dicit illi have communicat operibus illius malignis
<sup>12</sup> plura habens vobis scribere nolui per cartam et atramentum spero enim me futurum apud vos et os ad os loqui ut gaudium vestrum plenum sit
<sup>13</sup> salutant te filii sororis tuae electae