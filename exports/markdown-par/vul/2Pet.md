## Chapter 1

<sup>1</sup> Simon Petrus servus et apostolus Iesu Christi his qui coaequalem nobis sortiti sunt fidem in iustitia Dei nostri et salvatoris Iesu Christi
<sup>2</sup> gratia vobis et pax adimpleatur in cognitione Domini nostri
<sup>3</sup> quomodo omnia nobis divinae virtutis suae quae ad vitam et pietatem donata est per cognitionem eius qui vocavit nos propria gloria et virtute
<sup>4</sup> per quae maxima et pretiosa nobis promissa donavit ut per haec efficiamini divinae consortes naturae fugientes eius quae in mundo est concupiscentiae corruptionem
<sup>5</sup> vos autem curam omnem subinferentes ministrate in fide vestra virtutem in virtute autem scientiam
<sup>6</sup> in scientia autem abstinentiam in abstinentia autem patientiam in patientia autem pietatem
<sup>7</sup> in pietate autem amorem fraternitatis in amore autem fraternitatis caritatem
<sup>8</sup> haec enim vobis cum adsint et superent non vacuos nec sine fructu vos constituent in Domini nostri Iesu Christi cognitione
<sup>9</sup> cui enim non praesto sunt haec caecus est et manu temptans oblivionem accipiens purgationis veterum suorum delictorum
<sup>10</sup> quapropter fratres magis satagite ut per bona opera certam vestram vocationem et electionem faciatis haec enim facientes non peccabitis aliquando
<sup>11</sup> sic enim abundanter ministrabitur vobis introitus in aeternum regnum Domini nostri et salvatoris Iesu Christi
<sup>12</sup> propter quod incipiam vos semper commonere de his et quidem scientes et confirmatos in praesenti veritate
<sup>13</sup> iustum autem arbitror quamdiu sum in hoc tabernaculo suscitare vos in commonitione
<sup>14</sup> certus quod velox est depositio tabernaculi mei secundum quod et Dominus noster Iesus Christus significavit mihi
<sup>15</sup> dabo autem operam et frequenter habere vos post obitum meum ut horum memoriam faciatis
<sup>16</sup> non enim doctas fabulas secuti notam fecimus vobis Domini nostri Iesu Christi virtutem et praesentiam sed speculatores facti illius magnitudinis
<sup>17</sup> accipiens enim a Deo Patre honorem et gloriam voce delapsa ad eum huiuscemodi a magnifica gloria hic est Filius meus dilectus in quo mihi conplacui
<sup>18</sup> et hanc vocem nos audivimus de caelo adlatam cum essemus cum ipso in monte sancto
<sup>19</sup> et habemus firmiorem propheticum sermonem cui bene facitis adtendentes quasi lucernae lucenti in caliginoso loco donec dies inlucescat et lucifer oriatur in cordibus vestris
<sup>20</sup> hoc primum intellegentes quod omnis prophetia scripturae propria interpretatione non fit
<sup>21</sup> non enim voluntate humana adlata est aliquando prophetia sed Spiritu Sancto inspirati locuti sunt sancti Dei homines
## Chapter 2

<sup>1</sup> fuerunt vero et pseudoprophetae in populo sicut et in vobis erunt magistri mendaces qui introducent sectas perditionis et eum qui emit eos Dominum negant superducentes sibi celerem perditionem
<sup>2</sup> et multi sequentur eorum luxurias per quos via veritatis blasphemabitur
<sup>3</sup> et in avaritia fictis verbis de vobis negotiabuntur quibus iudicium iam olim non cessat et perditio eorum non dormitat
<sup>4</sup> si enim Deus angelis peccantibus non pepercit sed rudentibus inferni detractos in tartarum tradidit in iudicium cruciatos reservari
<sup>5</sup> et originali mundo non pepercit sed octavum Noe iustitiae praeconem custodivit diluvium mundo impiorum inducens
<sup>6</sup> et civitates Sodomorum et Gomorraeorum in cinerem redigens eversione damnavit exemplum eorum qui impie acturi sunt ponens
<sup>7</sup> et iustum Loth oppressum a nefandorum iniuria conversatione eruit
<sup>8</sup> aspectu enim et auditu iustus erat habitans apud eos qui diem de die animam iustam iniquis operibus cruciabant
<sup>9</sup> novit Dominus pios de temptatione eripere iniquos vero in diem iudicii cruciandos reservare
<sup>10</sup> magis autem eos qui post carnem in concupiscentia inmunditiae ambulant dominationemque contemnunt audaces sibi placentes sectas non metuunt blasphemantes
<sup>11</sup> ubi angeli fortitudine et virtute cum sint maiores non portant adversum se execrabile iudicium
<sup>12</sup> hii vero velut inrationabilia pecora naturaliter in captionem et in perniciem in his quae ignorant blasphemantes in corruptione sua et peribunt
<sup>13</sup> percipientes mercedem iniustitiae voluptatem existimantes diei delicias coinquinationes et maculae deliciis affluentes in conviviis suis luxuriantes vobiscum
<sup>14</sup> oculos habentes plenos adulterio et incessabiles delicti pellicentes animas instabiles cor exercitatum avaritiae habentes maledictionis filii
<sup>15</sup> derelinquentes rectam viam erraverunt secuti viam Balaam ex Bosor qui mercedem iniquitatis amavit
<sup>16</sup> correptionem vero habuit suae vesaniae subiugale mutum in hominis voce loquens prohibuit prophetae insipientiam
<sup>17</sup> hii sunt fontes sine aqua et nebulae turbinibus exagitatae quibus caligo tenebrarum reservatur
<sup>18</sup> superba enim vanitatis loquentes pellicent in desideriis carnis luxuriae eos qui paululum effugiunt qui in errore conversantur
<sup>19</sup> libertatem illis promittentes cum ipsi servi sint corruptionis a quo enim quis superatus est huius et servus est
<sup>20</sup> si enim refugientes coinquinationes mundi in cognitione Domini nostri et salvatoris Iesu Christi his rursus inpliciti superantur facta sunt eis posteriora deteriora prioribus
<sup>21</sup> melius enim erat illis non cognoscere viam iustitiae quam post agnitionem retrorsum converti ab eo quod illis traditum est sancto mandato
<sup>22</sup> contigit enim eis illud veri proverbii canis reversus ad suum vomitum et sus lota in volutabro luti
## Chapter 3

<sup>1</sup> hanc ecce vobis carissimi secundam scribo epistulam in quibus excito vestram in commonitione sinceram mentem
<sup>2</sup> ut memores sitis eorum quae praedixi verborum a sanctis prophetis et apostolorum vestrorum praeceptorum Domini et salvatoris
<sup>3</sup> hoc primum scientes quod venient in novissimis diebus in deceptione inlusores iuxta proprias concupiscentias ambulantes
<sup>4</sup> dicentes ubi est promissio aut adventus eius ex quo enim patres dormierunt omnia sic perseverant ab initio creaturae
<sup>5</sup> latet enim eos hoc volentes quod caeli erant prius et terra de aqua et per aquam consistens Dei verbo
<sup>6</sup> per quae ille tunc mundus aqua inundatus periit
<sup>7</sup> caeli autem qui nunc sunt et terra eodem verbo repositi sunt igni servati in diem iudicii et perditionis impiorum hominum
<sup>8</sup> unum vero hoc non lateat vos carissimi quia unus dies apud Dominum sicut mille anni et mille anni sicut dies unus
<sup>9</sup> non tardat Dominus promissi sed patienter agit propter vos nolens aliquos perire sed omnes ad paenitentiam reverti
<sup>10</sup> adveniet autem dies Domini ut fur in qua caeli magno impetu transient elementa vero calore solventur
<sup>11</sup> cum haec igitur omnia dissolvenda sint quales oportet esse vos in sanctis conversationibus et pietatibus
<sup>12</sup> expectantes et properantes in adventum Dei diei per quam caeli ardentes solventur et elementa ignis ardore tabescent
<sup>13</sup> novos vero caelos et novam terram et promissa ipsius expectamus in quibus iustitia habitat
<sup>14</sup> propter quod carissimi haec expectantes satis agite inmaculati et inviolati ei inveniri in pace
<sup>15</sup> et Domini nostri longanimitatem salutem arbitramini sicut et carissimus frater noster Paulus secundum datam sibi sapientiam scripsit vobis
<sup>16</sup> sicut et in omnibus epistulis loquens in eis de his in quibus sunt quaedam difficilia intellectu quae indocti et instabiles depravant sicut et ceteras scripturas ad suam ipsorum perditionem
<sup>17</sup> vos igitur fratres praescientes custodite ne insipientium errore transducti excidatis a propria firmitate
<sup>18</sup> crescite vero in gratia et in cognitione Domini nostri et salvatoris Iesu Christi ipsi gloria et nunc et in die aeternitatis amen