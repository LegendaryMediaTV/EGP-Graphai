## Chapter 1

<sup>1</sup> Paulus servus Dei apostolus autem Iesu Christi secundum fidem electorum Dei et agnitionem veritatis quae secundum pietatem est
<sup>2</sup> in spem vitae aeternae quam promisit qui non mentitur Deus ante tempora saecularia
<sup>3</sup> manifestavit autem temporibus suis verbum suum in praedicatione quae credita est mihi secundum praeceptum salvatoris nostri Dei
<sup>4</sup> Tito dilecto filio secundum communem fidem gratia et pax a Deo Patre et Christo Iesu salvatore nostro
<sup>5</sup> huius rei gratia reliqui te Cretae ut ea quae desunt corrigas et constituas per civitates presbyteros sicut ego tibi disposui
<sup>6</sup> si quis sine crimine est unius uxoris vir filios habens fideles non in accusatione luxuriae aut non subditos
<sup>7</sup> oportet enim episcopum sine crimine esse sicut Dei dispensatorem non superbum non iracundum non vinolentum non percussorem non turpilucri cupidum
<sup>8</sup> sed hospitalem benignum sobrium iustum sanctum continentem
<sup>9</sup> amplectentem eum qui secundum doctrinam est fidelem sermonem ut potens sit et exhortari in doctrina sana et eos qui contradicunt arguere
<sup>10</sup> sunt enim multi et inoboedientes vaniloqui et seductores maxime qui de circumcisione sunt
<sup>11</sup> quos oportet redargui qui universas domos subvertunt docentes quae non oportet turpis lucri gratia
<sup>12</sup> dixit quidam ex illis proprius ipsorum propheta Cretenses semper mendaces malae bestiae ventres pigri
<sup>13</sup> testimonium hoc verum est quam ob causam increpa illos dure ut sani sint in fide
<sup>14</sup> non intendentes iudaicis fabulis et mandatis hominum aversantium se a veritate
<sup>15</sup> omnia munda mundis coinquinatis autem et infidelibus nihil mundum sed inquinatae sunt eorum et mens et conscientia
<sup>16</sup> confitentur se nosse Deum factis autem negant cum sunt abominati et incredibiles et ad omne opus bonum reprobi
## Chapter 2

<sup>1</sup> tu autem loquere quae decet sanam doctrinam
<sup>2</sup> senes ut sobrii sint pudici prudentes sani fide dilectione patientia
<sup>3</sup> anus similiter in habitu sancto non criminatrices non vino multo servientes bene docentes
<sup>4</sup> ut prudentiam doceant adulescentulas ut viros suos ament filios diligant
<sup>5</sup> prudentes castas domus curam habentes benignas subditas suis viris ut non blasphemetur verbum Dei
<sup>6</sup> iuvenes similiter hortare ut sobrii sint
<sup>7</sup> in omnibus te ipsum praebe exemplum bonorum operum in doctrina integritatem gravitatem
<sup>8</sup> verbum sanum inreprehensibilem ut is qui ex adverso est vereatur nihil habens malum dicere de nobis
<sup>9</sup> servos dominis suis subditos esse in omnibus placentes non contradicentes
<sup>10</sup> non fraudantes, sed in omnibus fidem bonam ostendentes ut doctrinam salutaris nostri Dei ornent in omnibus
<sup>11</sup> apparuit enim gratia Dei salutaris omnibus hominibus
<sup>12</sup> erudiens nos ut abnegantes impietatem et saecularia desideria sobrie et iuste et pie vivamus in hoc saeculo
<sup>13</sup> expectantes beatam spem et adventum gloriae magni Dei et salvatoris nostri Iesu Christi
<sup>14</sup> qui dedit semet ipsum pro nobis ut nos redimeret ab omni iniquitate et mundaret sibi populum acceptabilem sectatorem bonorum operum
<sup>15</sup> haec loquere et exhortare et argue cum omni imperio nemo te contemnat
## Chapter 3

<sup>1</sup> admone illos principibus et potestatibus subditos esse dicto oboedire ad omne opus bonum paratos esse
<sup>2</sup> neminem blasphemare non litigiosos esse modestos omnem ostendentes mansuetudinem ad omnes homines
<sup>3</sup> eramus enim et nos aliquando insipientes increduli errantes servientes desideriis et voluptatibus variis in malitia et invidia agentes odibiles odientes invicem
<sup>4</sup> cum autem benignitas et humanitas apparuit salvatoris nostri Dei
<sup>5</sup> non ex operibus iustitiae quae fecimus nos sed secundum suam misericordiam salvos nos fecit per lavacrum regenerationis et renovationis Spiritus Sancti
<sup>6</sup> quem effudit in nos abunde per Iesum Christum salvatorem nostrum
<sup>7</sup> ut iustificati gratia ipsius heredes simus secundum spem vitae aeternae
<sup>8</sup> fidelis sermo est et de his volo te confirmare ut curent bonis operibus praeesse qui credunt Deo haec sunt bona et utilia hominibus
<sup>9</sup> stultas autem quaestiones et genealogias et contentiones et pugnas legis devita sunt enim inutiles et vanae
<sup>10</sup> hereticum hominem post unam et secundam correptionem devita
<sup>11</sup> sciens quia subversus est qui eiusmodi est et delinquit proprio iudicio condemnatus
<sup>12</sup> cum misero ad te Arteman aut Tychicum festina ad me venire Nicopolim ibi enim statui hiemare
<sup>13</sup> Zenan legis peritum et Apollo sollicite praemitte ut nihil illis desit
<sup>14</sup> discant autem et nostri bonis operibus praeesse ad usus necessarios ut non sint infructuosi
<sup>15</sup> salutant te qui mecum sunt omnes saluta qui nos amant in fide gratia Dei cum omnibus vobis amen