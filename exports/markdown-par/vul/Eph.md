## Chapter 1

<sup>1</sup> Paulus apostolus Christi Iesu per voluntatem Dei sanctis omnibus qui sunt Ephesi et fidelibus in Christo Iesu
<sup>2</sup> gratia vobis et pax a Deo Patre nostro et Domino Iesu Christo
<sup>3</sup> benedictus Deus et Pater Domini nostri Iesu Christi qui benedixit nos in omni benedictione spiritali in caelestibus in Christo
<sup>4</sup> sicut elegit nos in ipso ante mundi constitutionem ut essemus sancti et inmaculati in conspectu eius in caritate
<sup>5</sup> qui praedestinavit nos in adoptionem filiorum per Iesum Christum in ipsum secundum propositum voluntatis suae
<sup>6</sup> in laudem gloriae gratiae suae in qua gratificavit nos in dilecto
<sup>7</sup> in quo habemus redemptionem per sanguinem eius remissionem peccatorum secundum divitias gratiae eius
<sup>8</sup> quae superabundavit in nobis in omni sapientia et prudentia
<sup>9</sup> ut notum faceret nobis sacramentum voluntatis suae secundum bonum placitum eius quod proposuit in eo
<sup>10</sup> in dispensationem plenitudinis temporum instaurare omnia in Christo quae in caelis et quae in terra sunt in ipso
<sup>11</sup> in quo etiam sorte vocati sumus praedestinati secundum propositum eius qui omnia operatur secundum consilium voluntatis suae
<sup>12</sup> ut simus in laudem gloriae eius qui ante speravimus in Christo
<sup>13</sup> in quo et vos cum audissetis verbum veritatis evangelium salutis vestrae in quo et credentes signati estis Spiritu promissionis Sancto
<sup>14</sup> qui est pignus hereditatis nostrae in redemptionem adquisitionis in laudem gloriae ipsius
<sup>15</sup> propterea et ego audiens fidem vestram quae est in Domino Iesu et dilectionem in omnes sanctos
<sup>16</sup> non cesso gratias agens pro vobis memoriam vestri faciens in orationibus meis
<sup>17</sup> ut Deus Domini nostri Iesu Christi Pater gloriae det vobis spiritum sapientiae et revelationis in agnitione eius
<sup>18</sup> inluminatos oculos cordis vestri ut sciatis quae sit spes vocationis eius quae divitiae gloriae hereditatis eius in sanctis
<sup>19</sup> et quae sit supereminens magnitudo virtutis eius in nos qui credidimus secundum operationem potentiae virtutis eius
<sup>20</sup> quam operatus est in Christo suscitans illum a mortuis et constituens ad dexteram suam in caelestibus
<sup>21</sup> supra omnem principatum et potestatem et virtutem et dominationem et omne nomen quod nominatur non solum in hoc saeculo sed et in futuro
<sup>22</sup> et omnia subiecit sub pedibus eius et ipsum dedit caput supra omnia ecclesiae
<sup>23</sup> quae est corpus ipsius plenitudo eius qui omnia in omnibus adimpletur
## Chapter 2

<sup>1</sup> et vos cum essetis mortui delictis et peccatis vestris
<sup>2</sup> in quibus aliquando ambulastis secundum saeculum mundi huius secundum principem potestatis aeris huius spiritus qui nunc operatur in filios diffidentiae
<sup>3</sup> in quibus et nos omnes aliquando conversati sumus in desideriis carnis nostrae facientes voluntates carnis et cogitationum et eramus natura filii irae sicut et ceteri
<sup>4</sup> Deus autem qui dives est in misericordia propter nimiam caritatem suam qua dilexit nos
<sup>5</sup> et cum essemus mortui peccatis convivificavit nos Christo gratia estis salvati
<sup>6</sup> et conresuscitavit et consedere fecit in caelestibus in Christo Iesu
<sup>7</sup> ut ostenderet in saeculis supervenientibus abundantes divitias gratiae suae in bonitate super nos in Christo Iesu
<sup>8</sup> gratia enim estis salvati per fidem et hoc non ex vobis Dei enim donum est
<sup>9</sup> non ex operibus ut ne quis glorietur
<sup>10</sup> ipsius enim sumus factura creati in Christo Iesu in operibus bonis quae praeparavit Deus ut in illis ambulemus
<sup>11</sup> propter quod memores estote quod aliquando vos gentes in carne qui dicimini praeputium ab ea quae dicitur circumcisio in carne manufacta
<sup>12</sup> quia eratis illo in tempore sine Christo alienati a conversatione Israhel et hospites testamentorum promissionis spem non habentes et sine Deo in mundo
<sup>13</sup> nunc autem in Christo Iesu vos qui aliquando eratis longe facti estis prope in sanguine Christi
<sup>14</sup> ipse est enim pax nostra qui fecit utraque unum et medium parietem maceriae solvens inimicitiam in carne sua
<sup>15</sup> legem mandatorum decretis evacuans ut duos condat in semet ipsum in unum novum hominem faciens pacem
<sup>16</sup> et reconciliet ambos in uno corpore Deo per crucem interficiens inimicitiam in semet ipso
<sup>17</sup> et veniens evangelizavit pacem vobis qui longe fuistis et pacem his qui prope
<sup>18</sup> quoniam per ipsum habemus accessum ambo in uno Spiritu ad Patrem
<sup>19</sup> ergo iam non estis hospites et advenae sed estis cives sanctorum et domestici Dei
<sup>20</sup> superaedificati super fundamentum apostolorum et prophetarum ipso summo angulari lapide Christo Iesu
<sup>21</sup> in quo omnis aedificatio constructa crescit in templum sanctum in Domino
<sup>22</sup> in quo et vos coaedificamini in habitaculum Dei in Spiritu
## Chapter 3

<sup>1</sup> huius rei gratia ego Paulus vinctus Christi Iesu pro vobis gentibus
<sup>2</sup> si tamen audistis dispensationem gratiae Dei quae data est mihi in vobis
<sup>3</sup> quoniam secundum revelationem notum mihi factum est sacramentum sicut supra scripsi in brevi
<sup>4</sup> prout potestis legentes intellegere prudentiam meam in mysterio Christi
<sup>5</sup> quod aliis generationibus non est agnitum filiis hominum sicuti nunc revelatum est sanctis apostolis eius et prophetis in Spiritu
<sup>6</sup> esse gentes coheredes et concorporales et conparticipes promissionis in Christo Iesu per evangelium
<sup>7</sup> cuius factus sum minister secundum donum gratiae Dei quae data est mihi secundum operationem virtutis eius
<sup>8</sup> mihi omnium sanctorum minimo data est gratia haec in gentibus evangelizare ininvestigabiles divitias Christi
<sup>9</sup> et inluminare omnes quae sit dispensatio sacramenti absconditi a saeculis in Deo qui omnia creavit
<sup>10</sup> ut innotescat principibus et potestatibus in caelestibus per ecclesiam multiformis sapientia Dei
<sup>11</sup> secundum praefinitionem saeculorum quam fecit in Christo Iesu Domino nostro
<sup>12</sup> in quo habemus fiduciam et accessum in confidentia per fidem eius
<sup>13</sup> propter quod peto ne deficiatis in tribulationibus meis pro vobis quae est gloria vestra
<sup>14</sup> huius rei gratia flecto genua mea ad Patrem Domini nostri Iesu Christi
<sup>15</sup> ex quo omnis paternitas in caelis et in terra nominatur
<sup>16</sup> ut det vobis secundum divitias gloriae suae virtute corroborari per Spiritum eius in interiore homine
<sup>17</sup> habitare Christum per fidem in cordibus vestris in caritate radicati et fundati
<sup>18</sup> ut possitis conprehendere cum omnibus sanctis quae sit latitudo et longitudo et sublimitas et profundum
<sup>19</sup> scire etiam supereminentem scientiae caritatem Christi ut impleamini in omnem plenitudinem Dei
<sup>20</sup> ei autem qui potens est omnia facere superabundanter quam petimus aut intellegimus secundum virtutem quae operatur in nobis
<sup>21</sup> ipsi gloria in ecclesia et in Christo Iesu in omnes generationes saeculi saeculorum amen
## Chapter 4

<sup>1</sup> obsecro itaque vos ego vinctus in Domino ut digne ambuletis vocatione qua vocati estis
<sup>2</sup> cum omni humilitate et mansuetudine cum patientia subportantes invicem in caritate
<sup>3</sup> solliciti servare unitatem spiritus in vinculo pacis
<sup>4</sup> unum corpus et unus spiritus sicut vocati estis in una spe vocationis vestrae
<sup>5</sup> unus Dominus una fides unum baptisma
<sup>6</sup> unus Deus et Pater omnium qui super omnes et per omnia et in omnibus nobis
<sup>7</sup> unicuique autem nostrum data est gratia secundum mensuram donationis Christi
<sup>8</sup> propter quod dicit ascendens in altum captivam duxit captivitatem dedit dona hominibus
<sup>9</sup> quod autem ascendit quid est nisi quia et descendit primum in inferiores partes terrae
<sup>10</sup> qui descendit ipse est et qui ascendit super omnes caelos ut impleret omnia
<sup>11</sup> et ipse dedit quosdam quidem apostolos quosdam autem prophetas alios vero evangelistas alios autem pastores et doctores
<sup>12</sup> ad consummationem sanctorum in opus ministerii in aedificationem corporis Christi
<sup>13</sup> donec occurramus omnes in unitatem fidei et agnitionis Filii Dei in virum perfectum in mensuram aetatis plenitudinis Christi
<sup>14</sup> ut iam non simus parvuli fluctuantes et circumferamur omni vento doctrinae in nequitia hominum in astutia ad circumventionem erroris
<sup>15</sup> veritatem autem facientes in caritate crescamus in illo per omnia qui est caput Christus
<sup>16</sup> ex quo totum corpus conpactum et conexum per omnem iuncturam subministrationis secundum operationem in mensuram uniuscuiusque membri augmentum corporis facit in aedificationem sui in caritate
<sup>17</sup> hoc igitur dico et testificor in Domino ut iam non ambuletis sicut gentes ambulant in vanitate sensus sui
<sup>18</sup> tenebris obscuratum habentes intellectum alienati a vita Dei per ignorantiam quae est in illis propter caecitatem cordis ipsorum
<sup>19</sup> qui desperantes semet ipsos tradiderunt inpudicitiae in operationem inmunditiae omnis in avaritia
<sup>20</sup> vos autem non ita didicistis Christum
<sup>21</sup> si tamen illum audistis et in ipso edocti estis sicut est veritas in Iesu
<sup>22</sup> deponere vos secundum pristinam conversationem veterem hominem qui corrumpitur secundum desideria erroris
<sup>23</sup> renovamini autem spiritu mentis vestrae
<sup>24</sup> et induite novum hominem qui secundum Deum creatus est in iustitia et sanctitate veritatis
<sup>25</sup> propter quod deponentes mendacium loquimini veritatem unusquisque cum proximo suo quoniam sumus invicem membra
<sup>26</sup> irascimini et nolite peccare sol non occidat super iracundiam vestram
<sup>27</sup> nolite locum dare diabolo
<sup>28</sup> qui furabatur iam non furetur magis autem laboret operando manibus quod bonum est ut habeat unde tribuat necessitatem patienti
<sup>29</sup> omnis sermo malus ex ore vestro non procedat sed si quis bonus ad aedificationem oportunitatis ut det gratiam audientibus
<sup>30</sup> et nolite contristare Spiritum Sanctum Dei in quo signati estis in die redemptionis
<sup>31</sup> omnis amaritudo et ira et indignatio et clamor et blasphemia tollatur a vobis cum omni malitia
<sup>32</sup> estote autem invicem benigni misericordes donantes invicem sicut et Deus in Christo donavit nobis
## Chapter 5

<sup>1</sup> estote ergo imitatores Dei sicut filii carissimi
<sup>2</sup> et ambulate in dilectione sicut et Christus dilexit nos et tradidit se ipsum pro nobis oblationem et hostiam Deo in odorem suavitatis
<sup>3</sup> fornicatio autem et omnis inmunditia aut avaritia nec nominetur in vobis sicut decet sanctos
<sup>4</sup> aut turpitudo aut stultiloquium aut scurrilitas quae ad rem non pertinent sed magis gratiarum actio
<sup>5</sup> hoc enim scitote intellegentes quod omnis fornicator aut inmundus aut avarus quod est idolorum servitus non habet hereditatem in regno Christi et Dei
<sup>6</sup> nemo vos seducat inanibus verbis propter haec enim venit ira Dei in filios diffidentiae
<sup>7</sup> nolite ergo effici participes eorum
<sup>8</sup> eratis enim aliquando tenebrae nunc autem lux in Domino ut filii lucis ambulate
<sup>9</sup> fructus enim lucis est in omni bonitate et iustitia et veritate
<sup>10</sup> probantes quid sit beneplacitum Deo
<sup>11</sup> et nolite communicare operibus infructuosis tenebrarum magis autem et redarguite
<sup>12</sup> quae enim in occulto fiunt ab ipsis turpe est et dicere
<sup>13</sup> omnia autem quae arguuntur a lumine manifestantur omne enim quod manifestatur lumen est
<sup>14</sup> propter quod dicit surge qui dormis et exsurge a mortuis et inluminabit tibi Christus
<sup>15</sup> videte itaque fratres quomodo caute ambuletis non quasi insipientes sed ut sapientes
<sup>16</sup> redimentes tempus quoniam dies mali sunt
<sup>17</sup> propterea nolite fieri inprudentes sed intellegentes quae sit voluntas Domini
<sup>18</sup> et nolite inebriari vino in quo est luxuria sed implemini Spiritu
<sup>19</sup> loquentes vobismet ipsis in psalmis et hymnis et canticis spiritalibus cantantes et psallentes in cordibus vestris Domino
<sup>20</sup> gratias agentes semper pro omnibus in nomine Domini nostri Iesu Christi Deo et Patri
<sup>21</sup> subiecti invicem in timore Christi
<sup>22</sup> mulieres viris suis subditae sint sicut Domino
<sup>23</sup> quoniam vir caput est mulieris sicut Christus caput est ecclesiae ipse salvator corporis
<sup>24</sup> sed ut ecclesia subiecta est Christo ita et mulieres viris suis in omnibus
<sup>25</sup> viri diligite uxores sicut et Christus dilexit ecclesiam et se ipsum tradidit pro ea
<sup>26</sup> ut illam sanctificaret mundans lavacro aquae in verbo
<sup>27</sup> ut exhiberet ipse sibi gloriosam ecclesiam non habentem maculam aut rugam aut aliquid eiusmodi sed ut sit sancta et inmaculata
<sup>28</sup> ita et viri debent diligere uxores suas ut corpora sua qui suam uxorem diligit se ipsum diligit
<sup>29</sup> nemo enim umquam carnem suam odio habuit sed nutrit et fovet eam sicut et Christus ecclesiam
<sup>30</sup> quia membra sumus corporis eius de carne eius et de ossibus eius
<sup>31</sup> propter hoc relinquet homo patrem et matrem suam et adherebit uxori suae et erunt duo in carne una
<sup>32</sup> sacramentum hoc magnum est ego autem dico in Christo et in ecclesia
<sup>33</sup> verumtamen et vos singuli unusquisque suam uxorem sicut se ipsum diligat uxor autem ut timeat virum
## Chapter 6

<sup>1</sup> filii oboedite parentibus vestris in Domino hoc enim est iustum
<sup>2</sup> honora patrem tuum et matrem quod est mandatum primum in promissione
<sup>3</sup> ut bene sit tibi et sis longevus super terram
<sup>4</sup> et patres nolite ad iracundiam provocare filios vestros sed educate illos in disciplina et correptione Domini
<sup>5</sup> servi oboedite dominis carnalibus cum timore et tremore in simplicitate cordis vestri sicut Christo
<sup>6</sup> non ad oculum servientes quasi hominibus placentes sed ut servi Christi facientes voluntatem Dei ex animo
<sup>7</sup> cum bona voluntate servientes sicut Domino et non hominibus
<sup>8</sup> scientes quoniam unusquisque quodcumque fecerit bonum hoc percipiet a Domino sive servus sive liber
<sup>9</sup> et domini eadem facite illis remittentes minas scientes quia et illorum et vester Dominus est in caelis et personarum acceptio non est apud eum
<sup>10</sup> de cetero fratres confortamini in Domino et in potentia virtutis eius
<sup>11</sup> induite vos arma Dei ut possitis stare adversus insidias diaboli
<sup>12</sup> quia non est nobis conluctatio adversus carnem et sanguinem sed adversus principes et potestates adversus mundi rectores tenebrarum harum contra spiritalia nequitiae in caelestibus
<sup>13</sup> propterea accipite armaturam Dei ut possitis resistere in die malo et omnibus perfectis stare
<sup>14</sup> state ergo succincti lumbos vestros in veritate et induti loricam iustitiae
<sup>15</sup> et calciati pedes in praeparatione evangelii pacis
<sup>16</sup> in omnibus sumentes scutum fidei in quo possitis omnia tela nequissimi ignea extinguere
<sup>17</sup> et galeam salutis adsumite et gladium Spiritus quod est verbum Dei
<sup>18</sup> per omnem orationem et obsecrationem orantes omni tempore in Spiritu et in ipso vigilantes in omni instantia et obsecratione pro omnibus sanctis
<sup>19</sup> et pro me ut detur mihi sermo in apertione oris mei cum fiducia notum facere mysterium evangelii
<sup>20</sup> pro quo legatione fungor in catena ita ut in ipso audeam prout oportet me loqui
<sup>21</sup> ut autem et vos sciatis quae circa me sunt quid agam omnia nota vobis faciet Tychicus carissimus frater et fidelis minister in Domino
<sup>22</sup> quem misi ad vos in hoc ipsum ut cognoscatis quae circa nos sunt et consoletur corda vestra
<sup>23</sup> pax fratribus et caritas cum fide a Deo Patre et Domino Iesu Christo
<sup>24</sup> gratia cum omnibus qui diligunt Dominum nostrum Iesum Christum in incorruptione