## Chapter 1

<sup>1</sup> visio Abdiae haec dicit Dominus Deus ad Edom auditum audivimus a Domino et legatum ad gentes misit surgite et consurgamus adversum eum in proelium
<sup>2</sup> ecce parvulum te dedi in gentibus contemptibilis tu es valde
<sup>3</sup> superbia cordis tui extulit te habitantem in scissuris petrae exaltantem solium suum qui dicit in corde suo quis detrahet me in terram
<sup>4</sup> si exaltatus fueris ut aquila et si inter sidera posueris nidum tuum inde detraham te dicit Dominus
<sup>5</sup> si fures introissent ad te si latrones per noctem quomodo conticuisses nonne furati essent sufficientia sibi si vindemiatores introissent ad te numquid saltim racemos reliquissent tibi
<sup>6</sup> quomodo scrutati sunt Esau investigaverunt abscondita eius
<sup>7</sup> usque ad terminum emiserunt te omnes viri foederis tui inluserunt tibi invaluerunt adversum te viri pacis tuae qui comedunt tecum ponent insidias subter te non est prudentia in eo
<sup>8</sup> numquid non in die illa dicit Dominus perdam sapientes de Idumea et prudentiam de monte Esau
<sup>9</sup> et timebunt fortes tui a meridie ut intereat vir de monte Esau
<sup>10</sup> propter interfectionem et propter iniquitatem in fratrem tuum Iacob operiet te confusio et peribis in aeternum
<sup>11</sup> in die cum stares adversus quando capiebant alieni exercitum eius et extranei ingrediebantur portas eius et super Hierusalem mittebant sortem tu quoque eras quasi unus ex eis
<sup>12</sup> et non despicies in die fratris tui in die peregrinationis eius et non laetaberis super filios Iuda in die perditionis eorum et non magnificabis os tuum in die angustiae
<sup>13</sup> neque ingredieris portam populi mei in die ruinae eorum neque despicies et tu in malis eius in die vastitatis illius et non emitteris adversum exercitum eius in die vastitatis illius
<sup>14</sup> neque stabis in exitibus ut interficias eos qui fugerint et non concludes reliquos eius in die tribulationis
<sup>15</sup> quoniam iuxta est dies Domini super omnes gentes sicut fecisti fiet tibi retributionem tuam convertet in caput tuum
<sup>16</sup> quomodo enim bibisti super montem sanctum meum bibent omnes gentes iugiter et bibent et absorbent et erunt quasi non sint
<sup>17</sup> et in monte Sion erit salvatio et erit sanctus et possidebit domus Iacob eos qui se possederant
<sup>18</sup> et erit domus Iacob ignis et domus Ioseph flamma et domus Esau stipula et succendentur in eis et devorabunt eos et non erunt reliquiae domus Esau quia Dominus locutus est
<sup>19</sup> et hereditabunt hii qui ad austrum montem Esau et qui in campestribus Philisthim et possidebunt regionem Ephraim et regionem Samariae et Beniamin possidebit Galaad
<sup>20</sup> et transmigratio exercitus huius filiorum Israhel omnia Chananeorum usque ad Saraptham et transmigratio Hierusalem quae in Bosforo est possidebit civitates austri
<sup>21</sup> et ascendent salvatores in montem Sion iudicare montem Esau et erit Domino regnum