## Chapter 1

<sup>1</sup> in anno secundo Darii regis in mense sexto in die una mensis factum est verbum Domini in manu Aggei prophetae ad Zorobabel filium Salathihel ducem Iuda et ad Iesum filium Iosedech sacerdotem magnum dicens
<sup>2</sup> haec ait Dominus exercituum dicens populus iste dicit nondum venit tempus domus Domini aedificandae
<sup>3</sup> et factum est verbum Domini in manu Aggei prophetae dicens
<sup>4</sup> numquid tempus vobis est ut habitetis in domibus laqueatis et domus ista deserta
<sup>5</sup> et nunc haec dicit Dominus exercituum ponite corda vestra super vias vestras
<sup>6</sup> seminastis multum et intulistis parum comedistis et non estis satiati bibistis et non estis inebriati operuistis vos et non estis calefacti et qui mercedes congregavit misit eas in sacculum pertusum
<sup>7</sup> haec dicit Dominus exercituum ponite corda vestra super vias vestras
<sup>8</sup> ascendite in montem portate lignum et aedificate domum et acceptabilis mihi erit et glorificabor dicit Dominus
<sup>9</sup> respexistis ad amplius et ecce factum est minus et intulistis in domum et exsuflavi illud quam ob causam dicit Dominus exercituum quia domus mea deserta est et vos festinatis unusquisque in domum suam
<sup>10</sup> propter hoc super vos prohibiti sunt caeli ne darent rorem et terra prohibita est ne daret germen suum
<sup>11</sup> et vocavi siccitatem super terram et super montes et super triticum et super vinum et super oleum et quaecumque profert humus et super homines et super iumenta et super omnem laborem manuum
<sup>12</sup> et audivit Zorobabel filius Salathihel et Iesus filius Iosedech sacerdos magnus et omnes reliquiae populi vocem Dei sui et verba Aggei prophetae sicut misit eum Dominus Deus eorum ad ipsos et timuit populus a facie Domini
<sup>13</sup> et dixit Aggeus nuntius Domini de nuntiis Domini populo dicens ego vobiscum dicit Dominus
<sup>14</sup> et suscitavit Dominus spiritum Zorobabel filii Salathihel ducis Iuda et spiritum Iesu filii Iosedech sacerdotis magni et spiritum reliquorum de omni populo et ingressi sunt et faciebant opus in domo Domini exercituum Dei sui
<sup>15</sup> <sup>a</sup>in die vicesima et quarta mensis in sexto mense in anno secundo Darii regis

> - <sup>a</sup> 15. Originally verse 2:1.

## Chapter 2

<sup>1</sup> <sup>a</sup>in septimo mense vicesima et prima mensis factum est verbum Domini in manu Aggei prophetae dicens
<sup>2</sup> <sup>b</sup>loquere ad Zorobabel filium Salathihel ducem Iuda et ad Iesum filium Iosedech sacerdotem magnum et ad reliquos populi dicens
<sup>3</sup> <sup>c</sup>quis in vobis est derelictus qui vidit domum istam in gloria sua prima et quid vos videtis hanc nunc numquid non ita est quasi non sit in oculis vestris
<sup>4</sup> <sup>d</sup>et nunc confortare Zorobabel dicit Dominus et confortare Iesu fili Iosedech sacerdos magne et confortare omnis popule terrae dicit Dominus exercituum et facite quoniam ego vobiscum sum dicit Dominus exercituum
<sup>5</sup> <sup>e</sup>verbum quod placui vobiscum cum egrederemini de terra Aegypti et spiritus meus erit in medio vestrum nolite timere
<sup>6</sup> <sup>f</sup>quia haec dicit Dominus exercituum adhuc unum modicum est et ego commovebo caelum et terram et mare et aridam
<sup>7</sup> <sup>g</sup>et movebo omnes gentes et veniet desideratus cunctis gentibus et implebo domum istam gloria dicit Dominus exercituum
<sup>8</sup> <sup>h</sup>meum est argentum et meum est aurum dicit Dominus exercituum
<sup>9</sup> <sup>i</sup>magna erit gloria domus istius novissimae plus quam primae dicit Dominus exercituum et in loco isto dabo pacem dicit Dominus exercituum
<sup>10</sup> <sup>j</sup>in vicesima et quarta noni mensis in anno secundo Darii factum est verbum Domini ad Aggeum prophetam dicens
<sup>11</sup> <sup>k</sup>haec dicit Dominus exercituum interroga sacerdotes legem dicens
<sup>12</sup> <sup>l</sup>si tulerit homo carnem sanctificatam in ora vestimenti sui et tetigerit de summitate eius panem aut pulmentum aut vinum aut oleum aut omnem cibum numquid sanctificabitur respondentes autem sacerdotes dixerunt non
<sup>13</sup> <sup>m</sup>et dixit Aggeus si tetigerit pollutus in anima ex omnibus his numquid contaminabitur et responderunt sacerdotes et dixerunt contaminabitur
<sup>14</sup> <sup>n</sup>et respondit Aggeus et dixit sic populus iste et sic gens ista ante faciem meam dicit Dominus et sic omne opus manuum eorum et omnia quae obtulerint ibi contaminata erunt
<sup>15</sup> <sup>o</sup>et nunc ponite corda vestra a die hac et supra antequam poneretur lapis super lapidem in templo Domini
<sup>16</sup> <sup>p</sup>cum accederetis ad acervum viginti modiorum et fierent decem intraretis ad torcular ut exprimeretis quinquaginta lagoenas et fiebant viginti
<sup>17</sup> <sup>q</sup>percussi vos vento urente et aurugine et grandine omnia opera manuum vestrarum et non fuit in vobis qui reverteretur ad me dicit Dominus
<sup>18</sup> <sup>r</sup>ponite corda vestra ex die ista et in futurum a die vicesima et quarta noni mensis a die qua fundamenta iacta sunt templi Domini ponite super cor vestrum
<sup>19</sup> <sup>s</sup>numquid iam semen in germine est et adhuc vinea et ficus et malogranatum et lignum olivae non floruit ex die ista benedicam
<sup>20</sup> <sup>t</sup>et factum est verbum Domini secundo ad Aggeum in vicesima et quarta mensis dicens
<sup>21</sup> <sup>u</sup>loquere ad Zorobabel ducem Iuda dicens ego movebo caelum pariter et terram
<sup>22</sup> <sup>v</sup>et subvertam solium regnorum et conteram fortitudinem regni gentium et subvertam quadrigam et ascensorem eius et descendent equi et ascensores eorum vir in gladio fratris sui
<sup>23</sup> <sup>w</sup>in die illo dicit Dominus exercituum adsumam te Zorobabel fili Salathihel serve meus dicit Dominus et ponam te quasi signaculum quia te elegi dicit Dominus exercituum

> - <sup>a</sup> 1. Originally verse 2:2.
> - <sup>b</sup> 2. Originally verse 2:3.
> - <sup>c</sup> 3. Originally verse 2:4.
> - <sup>d</sup> 4. Originally verse 2:5.
> - <sup>e</sup> 5. Originally verse 2:6.
> - <sup>f</sup> 6. Originally verse 2:7.
> - <sup>g</sup> 7. Originally verse 2:8.
> - <sup>h</sup> 8. Originally verse 2:9.
> - <sup>i</sup> 9. Originally verse 2:10.
> - <sup>j</sup> 10. Originally verse 2:11.
> - <sup>k</sup> 11. Originally verse 2:12.
> - <sup>l</sup> 12. Originally verse 2:13.
> - <sup>m</sup> 13. Originally verse 2:14.
> - <sup>n</sup> 14. Originally verse 2:15.
> - <sup>o</sup> 15. Originally verse 2:16.
> - <sup>p</sup> 16. Originally verse 2:17.
> - <sup>q</sup> 17. Originally verse 2:18.
> - <sup>r</sup> 18. Originally verse 2:19.
> - <sup>s</sup> 19. Originally verse 2:20.
> - <sup>t</sup> 20. Originally verse 2:21.
> - <sup>u</sup> 21. Originally verse 2:22.
> - <sup>v</sup> 22. Originally verse 2:23.
> - <sup>w</sup> 23. Originally verse 2:24.
