001:001 ¶  vir erat in terra Hus nomine Iob et erat vir ille simplex et rectus ac timens Deum et recedens a malo
001:002 natique sunt ei septem filii et tres filiae
001:003 et fuit possessio eius septem milia ovium et tria milia camelorum quingenta quoque iuga boum et quingentae asinae ac familia multa nimis eratque vir ille magnus inter omnes Orientales
001:004 et ibant filii eius et faciebant convivium per domos unusquisque in die suo et mittentes vocabant tres sorores suas ut comederent et biberent cum eis
001:005 cumque in orbem transissent dies convivii mittebat ad eos Iob et sanctificabat illos consurgensque diluculo offerebat holocausta per singulos dicebat enim ne forte peccaverint filii mei et benedixerint Deo in cordibus suis sic faciebat Iob cunctis diebus
001:006 quadam autem die cum venissent filii Dei ut adsisterent coram Domino adfuit inter eos etiam Satan
001:007 cui dixit Dominus unde venis qui respondens ait circuivi terram et perambulavi eam
001:008 dixitque Dominus ad eum numquid considerasti servum meum Iob quod non sit ei similis in terra homo simplex et rectus et timens Deum ac recedens a malo
001:009 cui respondens Satan ait numquid frustra timet Iob Deum
001:010 nonne tu vallasti eum ac domum eius universamque substantiam per circuitum operibus manuum eius benedixisti et possessio illius crevit in terra
001:011 sed extende paululum manum tuam et tange cuncta quae possidet nisi in facie tua benedixerit tibi
001:012 dixit ergo Dominus ad Satan ecce universa quae habet in manu tua sunt tantum in eum ne extendas manum tuam egressusque est Satan a facie Domini
001:013 cum autem quadam die filii et filiae eius comederent et biberent vinum in domo fratris sui primogeniti
001:014 nuntius venit ad Iob qui diceret boves arabant et asinae pascebantur iuxta eos
001:015 et inruerunt Sabei tuleruntque omnia et pueros percusserunt gladio et evasi ego solus ut nuntiarem tibi
001:016 cumque adhuc ille loqueretur venit alter et dixit ignis Dei cecidit e caelo et tactas oves puerosque consumpsit et effugi ego solus ut nuntiarem tibi
001:017 sed et illo adhuc loquente venit alius et dixit Chaldei fecerunt tres turmas et invaserunt camelos et tulerunt eos necnon et pueros percusserunt gladio et ego fugi solus ut nuntiarem tibi
001:018 loquebatur ille et ecce alius intravit et dixit filiis tuis et filiabus vescentibus et bibentibus vinum in domo fratris sui primogeniti
001:019 repente ventus vehemens inruit a regione deserti et concussit quattuor angulos domus quae corruens oppressit liberos tuos et mortui sunt et effugi ego solus ut nuntiarem tibi
001:020 tunc surrexit Iob et scidit tunicam suam et tonso capite corruens in terram adoravit
001:021 et dixit nudus egressus sum de utero matris meae et nudus revertar illuc Dominus dedit Dominus abstulit sit nomen Domini benedictum
001:022 in omnibus his non peccavit Iob neque stultum quid contra Deum locutus est
002:001 ¶  factum est autem cum quadam die venissent filii Dei et starent coram Domino venisset quoque Satan inter eos et staret in conspectu eius
002:002 ut diceret Dominus ad Satan unde venis qui respondens ait circuivi terram et perambulavi eam
002:003 et dixit Dominus ad Satan numquid considerasti servum meum Iob quod non sit ei similis in terra vir simplex et rectus timens Deum ac recedens a malo et adhuc retinens innocentiam tu autem commovisti me adversus eum ut adfligerem illum frustra
002:004 cui respondens Satan ait pellem pro pelle et cuncta quae habet homo dabit pro anima sua
002:005 alioquin mitte manum tuam et tange os eius et carnem et tunc videbis quod in facie benedicat tibi
002:006 dixit ergo Dominus ad Satan ecce in manu tua est verumtamen animam illius serva
002:007 egressus igitur Satan a facie Domini percussit Iob ulcere pessimo a planta pedis usque ad verticem eius
002:008 qui testa saniem deradebat sedens in sterquilinio
002:009 dixit autem illi uxor sua adhuc tu permanes in simplicitate tua benedic Deo et morere
002:010 qui ait ad illam quasi una de stultis locuta es si bona suscepimus de manu Domini quare mala non suscipiamus in omnibus his non peccavit Iob labiis suis
002:011 igitur audientes tres amici Iob omne malum quod accidisset ei venerunt singuli de loco suo Eliphaz Themanites et Baldad Suites et Sophar Naamathites condixerant enim ut pariter venientes visitarent eum et consolarentur
002:012 cumque levassent procul oculos suos non cognoverunt eum et exclamantes ploraverunt scissisque vestibus sparserunt pulverem super caput suum in caelum
002:013 et sederunt cum eo in terram septem diebus et septem noctibus et nemo loquebatur ei verbum videbant enim dolorem esse vehementem
003:001 ¶  post haec aperuit Iob os suum et maledixit diei suo
003:002 et locutus est
003:003 pereat dies in qua natus sum et nox in qua dictum est conceptus est homo
003:004 dies ille vertatur in tenebras non requirat eum Deus desuper et non inlustret lumine
003:005 obscurent eum tenebrae et umbra mortis occupet eum caligo et involvatur amaritudine
003:006 noctem illam tenebrosus turbo possideat non conputetur in diebus anni nec numeretur in mensibus
003:007 sit nox illa solitaria nec laude digna
003:008 maledicant ei qui maledicunt diei qui parati sunt suscitare Leviathan
003:009 obtenebrentur stellae caligine eius expectet lucem et non videat nec ortum surgentis aurorae
003:010 quia non conclusit ostia ventris qui portavit me nec abstulit mala ab oculis meis
003:011 quare non in vulva mortuus sum egressus ex utero non statim perii
003:012 quare exceptus genibus cur lactatus uberibus
003:013 nunc enim dormiens silerem et somno meo requiescerem
003:014 cum regibus et consulibus terrae qui aedificant sibi solitudines
003:015 aut cum principibus qui possident aurum et replent domos suas argento
003:016 aut sicut abortivum absconditum non subsisterem vel qui concepti non viderunt lucem
003:017 ibi impii cessaverunt a tumultu et ibi requieverunt fessi robore
003:018 et quondam vincti pariter sine molestia non audierunt vocem exactoris
003:019 parvus et magnus ibi sunt et servus liber a domino suo
003:020 quare data est misero lux et vita his qui in amaritudine animae sunt
003:021 qui expectant mortem et non venit quasi effodientes thesaurum
003:022 gaudentque vehementer cum invenerint sepulchrum
003:023 viro cuius abscondita est via et circumdedit eum Deus tenebris
003:024 antequam comedam suspiro et quasi inundantes aquae sic rugitus meus
003:025 quia timor quem timebam evenit mihi et quod verebar accidit
003:026 nonne dissimulavi nonne silui nonne quievi et venit super me indignatio
004:001 ¶  respondens autem Eliphaz Themanites dixit
004:002 si coeperimus loqui tibi forsitan moleste accipias sed conceptum sermonem tenere quis possit
004:003 ecce docuisti multos et manus lassas roborasti
004:004 vacillantes confirmaverunt sermones tui et genua trementia confortasti
004:005 nunc autem venit super te plaga et defecisti tetigit te et conturbatus es
004:006 timor tuus fortitudo tua patientia tua et perfectio viarum tuarum
004:007 recordare obsecro te quis umquam innocens perierit aut quando recti deleti sint
004:008 quin potius vidi eos qui operantur iniquitatem et seminant dolores et metunt eos
004:009 flante Deo perisse et spiritu irae eius esse consumptos
004:010 rugitus leonis et vox leaenae et dentes catulorum leonum contriti sunt
004:011 tigris periit eo quod non haberet praedam et catuli leonis dissipati sunt
004:012 porro ad me dictum est verbum absconditum et quasi furtive suscepit auris mea venas susurri eius
004:013 in horrore visionis nocturnae quando solet sopor occupare homines
004:014 pavor tenuit me et tremor et omnia ossa mea perterrita sunt
004:015 et cum spiritus me praesente transiret inhorruerunt pili carnis meae
004:016 stetit quidam cuius non agnoscebam vultum imago coram oculis meis et vocem quasi aurae lenis audivi
004:017 numquid homo Dei conparatione iustificabitur aut factore suo purior erit vir
004:018 ecce qui serviunt ei non sunt stabiles et in angelis suis repperit pravitatem
004:019 quanto magis hii qui habitant domos luteas qui terrenum habent fundamentum consumentur velut a tinea
004:020 de mane usque ad vesperum succidentur et quia nullus intellegit in aeternum peribunt
004:021 qui autem reliqui fuerint auferentur ex eis morientur et non in sapientia
005:001 ¶  voca ergo si est qui tibi respondeat et ad aliquem sanctorum convertere
005:002 vere stultum interficit iracundia et parvulum occidit invidia
005:003 ego vidi stultum firma radice et maledixi pulchritudini eius statim
005:004 longe fient filii eius a salute et conterentur in porta et non erit qui eruat
005:005 cuius messem famelicus comedet et ipsum rapiet armatus et ebibent sitientes divitias eius
005:006 nihil in terra sine causa fit et de humo non orietur dolor
005:007 homo ad laborem nascitur et avis ad volatum
005:008 quam ob rem ego deprecabor Dominum et ad Deum ponam eloquium meum
005:009 qui facit magna et inscrutabilia et mirabilia absque numero
005:010 qui dat pluviam super faciem terrae et inrigat aquis universa
005:011 qui ponit humiles in sublimi et maerentes erigit sospitate
005:012 qui dissipat cogitationes malignorum ne possint implere manus eorum quod coeperant
005:013 qui adprehendit sapientes in astutia eorum et consilium pravorum dissipat
005:014 per diem incurrent tenebras et quasi in nocte sic palpabunt in meridie
005:015 porro salvum faciet a gladio oris eorum et de manu violenti pauperem
005:016 et erit egeno spes iniquitas autem contrahet os suum
005:017 beatus homo qui corripitur a Domino increpationem ergo Domini ne reprobes
005:018 quia ipse vulnerat et medetur percutit et manus eius sanabunt
005:019 in sex tribulationibus liberabit te et in septima non tanget te malum
005:020 in fame eruet te de morte et in bello de manu gladii
005:021 a flagello linguae absconderis et non timebis calamitatem cum venerit
005:022 in vastitate et fame ridebis et bestiam terrae non formidabis
005:023 sed cum lapidibus regionum pactum tuum et bestiae terrae pacificae erunt tibi
005:024 et scies quod pacem habeat tabernaculum tuum et visitans speciem tuam non peccabis
005:025 scies quoque quoniam multiplex erit semen tuum et progenies tua quasi herba terrae
005:026 ingredieris in abundantia sepulchrum sicut infertur acervus in tempore suo
005:027 ecce hoc ut investigavimus ita est quod auditum mente pertracta
006:001 ¶  respondens autem Iob dixit
006:002 utinam adpenderentur peccata mea quibus iram merui et calamitas quam patior in statera
006:003 quasi harena maris haec gravior appareret unde et verba mea dolore sunt plena
006:004 quia sagittae Domini in me sunt quarum indignatio ebibit spiritum meum et terrores Domini militant contra me
006:005 numquid rugiet onager cum habuerit herbam aut mugiet bos cum ante praesepe plenum steterit
006:006 aut poterit comedi insulsum quod non est sale conditum aut potest aliquis gustare quod gustatum adfert mortem
006:007 quae prius tangere nolebat anima mea nunc prae angustia cibi mei sunt
006:008 quis det ut veniat petitio mea et quod expecto tribuat mihi Deus
006:009 et qui coepit ipse me conterat solvat manum suam et succidat me
006:010 et haec mihi sit consolatio ut adfligens me dolore non parcat nec contradicam sermonibus Sancti
006:011 quae est enim fortitudo mea ut sustineam aut quis finis meus ut patienter agam
006:012 nec fortitudo lapidum fortitudo mea nec caro mea aerea est
006:013 ecce non est auxilium mihi in me et necessarii quoque mei recesserunt a me
006:014 qui tollit ab amico suo misericordiam timorem Domini derelinquit
006:015 fratres mei praeterierunt me sicut torrens qui raptim transit in convallibus
006:016 qui timent pruinam inruet super eos nix
006:017 tempore quo fuerint dissipati peribunt et ut incaluerit solventur de loco suo
006:018 involutae sunt semitae gressuum eorum ambulabunt in vacuum et peribunt
006:019 considerate semitas Theman itinera Saba et expectate paulisper
006:020 confusi sunt quia speravi venerunt quoque usque ad me et pudore cooperti sunt
006:021 nunc venistis et modo videntes plagam meam timetis
006:022 numquid dixi adferte mihi et de substantia vestra donate mihi
006:023 vel liberate me de manu hostis et de manu robustorum eruite me
006:024 docete me et ego tacebo et si quid forte ignoravi instruite me
006:025 quare detraxistis sermonibus veritatis cum e vobis nullus sit qui possit arguere
006:026 ad increpandum tantum eloquia concinnatis et in ventum verba profertis
006:027 super pupillum inruitis et subvertere nitimini amicum vestrum
006:028 verumtamen quod coepistis explete praebete aurem et videte an mentiar
006:029 respondete obsecro absque contentione et loquentes id quod iustum est iudicate
006:030 et non invenietis in lingua mea iniquitatem nec in faucibus meis stultitia personabit
007:001 ¶  militia est vita hominis super terram et sicut dies mercennarii dies eius
007:002 sicut servus desiderat umbram et sicut mercennarius praestolatur finem operis sui
007:003 sic et ego habui menses vacuos et noctes laboriosas enumeravi mihi
007:004 si dormiero dico quando consurgam et rursum expectabo vesperam et replebor doloribus usque ad tenebras
007:005 induta est caro mea putredine et sordibus pulveris cutis mea aruit et contracta est
007:006 dies mei velocius transierunt quam a texente tela succiditur et consumpti sunt absque ulla spe
007:007 memento quia ventus est vita mea et non revertetur oculus meus ut videat bona
007:008 nec aspiciet me visus hominis oculi tui in me et non subsistam
007:009 sicut consumitur nubes et pertransit sic qui descenderit ad inferos non ascendet
007:010 nec revertetur ultra in domum suam neque cognoscet eum amplius locus eius
007:011 quapropter et ego non parcam ori meo loquar in tribulatione spiritus mei confabulabor cum amaritudine animae meae
007:012 numquid mare sum ego aut cetus quia circumdedisti me carcere
007:013 si dixero consolabitur me lectulus meus et relevabor loquens mecum in strato meo
007:014 terrebis me per somnia et per visiones horrore concuties
007:015 quam ob rem elegit suspendium anima mea et mortem ossa mea
007:016 desperavi nequaquam ultra iam vivam parce mihi nihil enim sunt dies mei
007:017 quid est homo quia magnificas eum aut quia ponis erga eum cor tuum
007:018 visitas eum diluculo et subito probas illum
007:019 usquequo non parces mihi nec dimittis me ut gluttiam salivam meam
007:020 peccavi quid faciam tibi o custos hominum quare posuisti me contrarium tibi et factus sum mihimet ipsi gravis
007:021 cur non tolles peccatum meum et quare non auferes iniquitatem meam ecce nunc in pulvere dormiam et si mane me quaesieris non subsistam
008:001 ¶  respondens autem Baldad Suites dixit
008:002 usquequo loqueris talia et spiritus multiplex sermones oris tui
008:003 numquid Deus subplantat iudicium et Omnipotens subvertit quod iustum est
008:004 etiam si filii tui peccaverunt ei et dimisit eos in manu iniquitatis suae
008:005 tu tamen si diluculo consurrexeris ad Deum et Omnipotentem fueris deprecatus
008:006 si mundus et rectus incesseris statim evigilabit ad te et pacatum reddet habitaculum iustitiae tuae
008:007 in tantum ut priora tua fuerint parva et novissima tua multiplicentur nimis
008:008 interroga enim generationem pristinam et diligenter investiga patrum memoriam
008:009 hesterni quippe sumus et ignoramus quoniam sicut umbra dies nostri sunt super terram
008:010 et ipsi docebunt te loquentur tibi et de corde suo proferent eloquia
008:011 numquid vivere potest scirpus absque humore aut crescet carectum sine aqua
008:012 cum adhuc sit in flore nec carpatur manu ante omnes herbas arescit
008:013 sic viae omnium qui obliviscuntur Deum et spes hypocritae peribit
008:014 non ei placebit vecordia sua et sicut tela aranearum fiducia eius
008:015 innitetur super domum suam et non stabit fulciet eam et non consurget
008:016 humectus videtur antequam veniat sol et in horto suo germen eius egreditur
008:017 super acervum petrarum radices eius densabuntur et inter lapides commorabitur
008:018 si absorbuerit eum de loco suo negabit eum et dicet non novi te
008:019 haec est enim laetitia viae eius ut rursum de terra alii germinentur
008:020 Deus non proiciet simplicem nec porriget manum malignis
008:021 donec impleatur risu os tuum et labia tua iubilo
008:022 qui oderunt te induentur confusione et tabernaculum impiorum non subsistet
009:001 ¶  et respondens Iob ait
009:002 vere scio quod ita sit et quod non iustificetur homo conpositus Deo
009:003 si voluerit contendere cum eo non poterit ei respondere unum pro mille
009:004 sapiens corde est et fortis robore quis restitit ei et pacem habuit
009:005 qui transtulit montes et nescierunt hii quos subvertit in furore suo
009:006 qui commovet terram de loco suo et columnae eius concutiuntur
009:007 qui praecipit soli et non oritur et stellas claudit quasi sub signaculo
009:008 qui extendit caelos solus et graditur super fluctus maris
009:009 qui facit Arcturum et Oriona et Hyadas et interiora austri
009:010 qui facit magna et inconprehensibilia et mirabilia quorum non est numerus
009:011 si venerit ad me non videbo si abierit non intellegam eum
009:012 si repente interroget quis respondebit ei vel quis dicere potest cur facis
009:013 Deus cuius resistere irae nemo potest et sub quo curvantur qui portant orbem
009:014 quantus ergo sum ego qui respondeam ei et loquar verbis meis cum eo
009:015 qui etiam si habuero quippiam iustum non respondebo sed meum iudicem deprecabor
009:016 et cum invocantem exaudierit me non credo quod audierit vocem meam
009:017 in turbine enim conteret me et multiplicabit vulnera mea etiam sine causa
009:018 non concedit requiescere spiritum meum et implet me amaritudinibus
009:019 si fortitudo quaeritur robustissimus est si aequitas iudicii nemo pro me audet testimonium dicere
009:020 si iustificare me voluero os meum condemnabit me si innocentem ostendere pravum me conprobabit
009:021 etiam si simplex fuero hoc ipsum ignorabit anima mea et taedebit me vitae meae
009:022 unum est quod locutus sum et innocentem et impium ipse consumit
009:023 si flagellat occidat semel et non de poenis innocentum rideat
009:024 terra data est in manu impii vultum iudicum eius operit quod si non ille est quis ergo est
009:025 dies mei velociores fuerunt cursore fugerunt et non viderunt bonum
009:026 pertransierunt quasi naves poma portantes sicut aquila volans ad escam
009:027 cum dixero nequaquam ita loquar commuto faciem meam et dolore torqueor
009:028 verebar omnia opera mea sciens quod non parceres delinquenti
009:029 si autem et sic impius sum quare frustra laboravi
009:030 si lotus fuero quasi aquis nivis et fulserint velut mundissimae manus meae
009:031 tamen sordibus intingues me et abominabuntur me vestimenta mea
009:032 neque enim viro qui similis mei est respondebo nec qui mecum in iudicio ex aequo possit audiri
009:033 non est qui utrumque valeat arguere et ponere manum suam in ambobus
009:034 auferat a me virgam suam et pavor eius non me terreat
009:035 loquar et non timebo eum neque enim possum metuens respondere
010:001 ¶  taedet animam meam vitae meae dimittam adversum me eloquium meum loquar in amaritudine animae meae
010:002 dicam Deo noli me condemnare indica mihi cur me ita iudices
010:003 numquid bonum tibi videtur si calumnieris et opprimas me opus manuum tuarum et consilium impiorum adiuves
010:004 numquid oculi carnei tibi sunt aut sicut videt homo et tu videbis
010:005 numquid sicut dies hominis dies tui et anni tui sicut humana sunt tempora
010:006 ut quaeras iniquitatem meam et peccatum meum scruteris
010:007 et scias quia nihil impium fecerim cum sit nemo qui de manu tua possit eruere
010:008 manus tuae plasmaverunt me et fecerunt me totum in circuitu et sic repente praecipitas me
010:009 memento quaeso quod sicut lutum feceris me et in pulverem reduces me
010:010 nonne sicut lac mulsisti me et sicut caseum me coagulasti
010:011 pelle et carnibus vestisti me et ossibus et nervis conpegisti me
010:012 vitam et misericordiam tribuisti mihi et visitatio tua custodivit spiritum meum
010:013 licet haec celes in corde tuo tamen scio quia universorum memineris
010:014 si peccavi et ad horam pepercisti mihi cur ab iniquitate mea mundum me esse non pateris
010:015 et si impius fuero vae mihi est et si iustus non levabo caput saturatus adflictione et miseria
010:016 et propter superbiam quasi leaenam capies me reversusque mirabiliter me crucias
010:017 instauras testes tuos contra me et multiplicas iram tuam adversum me et poenae militant in me
010:018 quare de vulva eduxisti me qui utinam consumptus essem ne oculus me videret
010:019 fuissem quasi qui non essem de utero translatus ad tumulum
010:020 numquid non paucitas dierum meorum finietur brevi dimitte ergo me ut plangam paululum dolorem meum
010:021 antequam vadam et non revertar ad terram tenebrosam et opertam mortis caligine
010:022 terram miseriae et tenebrarum ubi umbra mortis et nullus ordo et sempiternus horror inhabitans
011:001 ¶  respondens autem Sophar Naamathites dixit
011:002 numquid qui multa loquitur non et audiet aut vir verbosus iustificabitur
011:003 tibi soli tacebunt homines et cum ceteros inriseris a nullo confutaberis
011:004 dixisti enim purus est sermo meus et mundus sum in conspectu tuo
011:005 atque utinam Deus loqueretur tecum et aperiret labia sua tibi
011:006 ut ostenderet tibi secreta sapientiae et quod multiplex esset lex eius et intellegeres quod multo minora exigaris a Deo quam meretur iniquitas tua
011:007 forsitan vestigia Dei conprehendes et usque ad perfectum Omnipotentem repperies
011:008 excelsior caelo est et quid facies profundior inferno et unde cognosces
011:009 longior terrae mensura eius et latior mari
011:010 si subverterit omnia vel in unum coartaverit quis contradicet ei
011:011 ipse enim novit hominum vanitatem et videns iniquitatem nonne considerat
011:012 vir vanus in superbiam erigitur et tamquam pullum onagri se liberum natum putat
011:013 tu autem firmasti cor tuum et expandisti ad eum manus tuas
011:014 si iniquitatem quod est in manu tua abstuleris a te et non manserit in tabernaculo tuo iniustitia
011:015 tum levare poteris faciem tuam absque macula et eris stabilis et non timebis
011:016 miseriae quoque oblivisceris et quasi aquarum quae praeterierint recordaberis
011:017 et quasi meridianus fulgor consurget tibi ad vesperam et cum te consumptum putaveris orieris ut lucifer
011:018 et habebis fiduciam proposita tibi spe et defossus securus dormies
011:019 requiesces et non erit qui te exterreat et deprecabuntur faciem tuam plurimi
011:020 oculi autem impiorum deficient et effugium peribit ab eis et spes eorum abominatio animae
012:001 ¶  respondens autem Iob dixit
012:002 ergo vos estis soli homines et vobiscum morietur sapientia
012:003 et mihi est cor sicut et vobis nec inferior vestri sum quis enim haec quae nostis ignorat
012:004 qui deridetur ab amico suo sicut ego invocabit Deum et exaudiet eum deridetur enim iusti simplicitas
012:005 lampas contempta apud cogitationes divitum parata ad tempus statutum
012:006 abundant tabernacula praedonum et audacter provocant Deum cum ipse dederit omnia in manibus eorum
012:007 nimirum interroga iumenta et docebunt te et volatilia caeli et indicabunt tibi
012:008 loquere terrae et respondebit tibi et narrabunt pisces maris
012:009 quis ignorat quod omnia haec manus Domini fecerit
012:010 in cuius manu anima omnis viventis et spiritus universae carnis hominis
012:011 nonne auris verba diiudicat et fauces comedentis saporem
012:012 in antiquis est sapientia et in multo tempore prudentia
012:013 apud ipsum est sapientia et fortitudo ipse habet consilium et intellegentiam
012:014 si destruxerit nemo est qui aedificet et si incluserit hominem nullus est qui aperiat
012:015 si continuerit aquas omnia siccabuntur et si emiserit eas subvertent terram
012:016 apud ipsum est fortitudo et sapientia ipse novit et decipientem et eum qui decipitur
012:017 adducit consiliarios in stultum finem et iudices in stuporem
012:018 balteum regum dissolvit et praecingit fune renes eorum
012:019 ducit sacerdotes inglorios et optimates subplantat
012:020 commutans labium veracium et doctrinam senum auferens
012:021 effundit despectionem super principes et eos qui oppressi fuerant relevans
012:022 qui revelat profunda de tenebris et producit in lucem umbram mortis
012:023 qui multiplicat gentes et perdet eas et subversas in integrum restituet
012:024 qui inmutat cor principum populi terrae et decipit eos ut frustra incedant per invium
012:025 palpabunt quasi in tenebris et non in luce et errare eos faciet quasi ebrios
013:001 ¶  ecce omnia et vidit oculus meus et audivit auris mea et intellexi singula
013:002 secundum scientiam vestram et ego novi nec inferior vestri sum
013:003 sed tamen ad Omnipotentem loquar et disputare cum Deo cupio
013:004 prius vos ostendens fabricatores mendacii et cultores perversorum dogmatum
013:005 atque utinam taceretis ut putaremini esse sapientes
013:006 audite ergo correptiones meas et iudicium labiorum meorum adtendite
013:007 numquid Deus indiget vestro mendacio ut pro illo loquamini dolos
013:008 numquid faciem eius accipitis et pro Deo iudicare nitimini
013:009 aut placebit ei quem celare nihil potest aut decipietur ut homo vestris fraudulentiis
013:010 ipse vos arguet quoniam in abscondito faciem eius accipitis
013:011 statim ut se commoverit turbabit vos et terror eius inruet super vos
013:012 memoria vestra conparabitur cineri et redigentur in lutum cervices vestrae
013:013 tacete paulisper ut loquar quodcumque mihi mens suggesserit
013:014 quare lacero carnes meas dentibus meis et animam meam porto in manibus meis
013:015 etiam si occiderit me in ipso sperabo verumtamen vias meas in conspectu eius arguam
013:016 et ipse erit salvator meus non enim veniet in conspectu eius omnis hypocrita
013:017 audite sermonem meum et enigmata percipite auribus vestris
013:018 si fuero iudicatus scio quod iustus inveniar
013:019 quis est qui iudicetur mecum veniat quare tacens consumor
013:020 duo tantum ne facias mihi et tunc a facie tua non abscondar
013:021 manum tuam longe fac a me et formido tua non me terreat
013:022 et voca me et respondebo tibi aut certe loquar et tu responde mihi
013:023 quantas habeo iniquitates et peccata scelera mea et delicta ostende mihi
013:024 cur faciem tuam abscondis et arbitraris me inimicum tuum
013:025 contra folium quod vento rapitur ostendis potentiam tuam et stipulam siccam persequeris
013:026 scribis enim contra me amaritudines et consumere me vis peccatis adulescentiae meae
013:027 posuisti in nervo pedem meum et observasti omnes semitas meas et vestigia pedum meorum considerasti
013:028 qui quasi putredo consumendus sum et quasi vestimentum quod comeditur a tinea
014:001 ¶  homo natus de muliere brevi vivens tempore repletus multis miseriis
014:002 quasi flos egreditur et conteritur et fugit velut umbra et numquam in eodem statu permanet
014:003 et dignum ducis super huiuscemodi aperire oculos tuos et adducere eum tecum in iudicium
014:004 quis potest facere mundum de inmundo conceptum semine nonne tu qui solus es
014:005 breves dies hominis sunt numerus mensuum eius apud te est constituisti terminos eius qui praeterire non poterunt
014:006 recede paululum ab eo ut quiescat donec optata veniat sicut mercennarii dies eius
014:007 lignum habet spem si praecisum fuerit rursum virescit et rami eius pullulant
014:008 si senuerit in terra radix eius et in pulvere emortuus fuerit truncus illius
014:009 ad odorem aquae germinabit et faciet comam quasi cum primum plantatum est
014:010 homo vero cum mortuus fuerit et nudatus atque consumptus ubi quaeso est
014:011 quomodo si recedant aquae de mari et fluvius vacuefactus arescat
014:012 sic homo cum dormierit non resurget donec adteratur caelum non evigilabit nec consurget de somno suo
014:013 quis mihi hoc tribuat ut in inferno protegas me ut abscondas me donec pertranseat furor tuus et constituas mihi tempus in quo recorderis mei
014:014 putasne mortuus homo rursum vivet cunctis diebus quibus nunc milito expecto donec veniat inmutatio mea
014:015 vocabis et ego respondebo tibi operi manuum tuarum porriges dexteram
014:016 tu quidem gressus meos dinumerasti sed parces peccatis meis
014:017 signasti quasi in sacculo delicta mea sed curasti iniquitatem meam
014:018 mons cadens defluet et saxum transfertur de loco suo
014:019 lapides excavant aquae et adluvione paulatim terra consumitur et homines ergo similiter perdes
014:020 roborasti eum paululum ut in perpetuum pertransiret inmutabis faciem eius et emittes eum
014:021 sive nobiles fuerint filii eius sive ignobiles non intelleget
014:022 attamen caro eius dum vivet dolebit et anima illius super semet ipso lugebit
015:001 ¶  respondens autem Eliphaz Themanites dixit
015:002 numquid sapiens respondebit quasi in ventum loquens et implebit ardore stomachum suum
015:003 arguis verbis eum qui non est aequalis tui et loqueris quod tibi non expedit
015:004 quantum in te est evacuasti timorem et tulisti preces coram Deo
015:005 docuit enim iniquitas tua os tuum et imitaris linguam blasphemantium
015:006 condemnabit te os tuum et non ego et labia tua respondebunt tibi
015:007 numquid primus homo tu natus es et ante colles formatus
015:008 numquid consilium Dei audisti et inferior te erit eius sapientia
015:009 quid nosti quod ignoremus quid intellegis quod nesciamus
015:010 et senes et antiqui sunt in nobis multo vetustiores quam patres tui
015:011 numquid grande est ut consoletur te Deus sed verba tua prava hoc prohibent
015:012 quid te elevat cor tuum et quasi magna cogitans adtonitos habes oculos
015:013 quid tumet contra Deum spiritus tuus ut proferas de ore huiuscemodi sermones
015:014 quid est homo ut inmaculatus sit et ut iustus appareat natus de muliere
015:015 ecce inter sanctos eius nemo inmutabilis et caeli non sunt mundi in conspectu eius
015:016 quanto magis abominabilis et inutilis homo qui bibit quasi aquas iniquitatem
015:017 ostendam tibi audi me quod vidi narrabo tibi
015:018 sapientes confitentur et non abscondunt patres suos
015:019 quibus solis data est terra et non transibit alienus per eos
015:020 cunctis diebus suis impius superbit et numerus annorum incertus est tyrannidis eius
015:021 sonitus terroris semper in auribus illius et cum pax sit ille insidias suspicatur
015:022 non credit quod reverti possit de tenebris circumspectans undique gladium
015:023 cum se moverit ad quaerendum panem novit quod paratus sit in manu eius tenebrarum dies
015:024 terrebit eum tribulatio et angustia vallabit eum sicut regem qui praeparatur ad proelium
015:025 tetendit enim adversus Deum manum suam et contra Omnipotentem roboratus est
015:026 cucurrit adversus eum erecto collo et pingui cervice armatus est
015:027 operuit faciem eius crassitudo et de lateribus eius arvina dependet
015:028 habitavit in civitatibus desolatis et in domibus desertis quae in tumulos sunt redactae
015:029 non ditabitur nec perseverabit substantia eius nec mittet in terra radicem suam
015:030 non recedet de tenebris ramos eius arefaciet flamma et auferetur spiritu oris sui
015:031 non credat frustra errore deceptus quod aliquo pretio redimendus sit
015:032 antequam dies eius impleantur peribit et manus eius arescet
015:033 laedetur quasi vinea in primo flore botrus eius et quasi oliva proiciens florem suum
015:034 congregatio enim hypocritae sterilis et ignis devorabit tabernacula eorum qui munera libenter accipiunt
015:035 concepit dolorem et peperit iniquitatem et uterus eius praeparat dolos
016:001 ¶  respondens autem Iob dixit
016:002 audivi frequenter talia consolatores onerosi omnes vos estis
016:003 numquid habebunt finem verba ventosa aut aliquid tibi molestum est si loquaris
016:004 poteram et ego similia vestri loqui atque utinam esset anima vestra pro anima mea
016:005 consolarer et ego vos sermonibus et moverem caput meum super vos (16-6) roborarem vos ore meo et moverem labia quasi parcens vobis
016:006 (16-7) sed quid agam si locutus fuero non quiescet dolor meus et si tacuero non recedet a me
016:007 (16-8) nunc autem oppressit me dolor meus et in nihili redacti sunt omnes artus mei
016:008 (16-9) rugae meae testimonium dicunt contra me et suscitatur falsiloquus adversus faciem meam contradicens mihi
016:009 (16-10) collegit furorem suum in me et comminans mihi infremuit contra me dentibus suis hostis meus terribilibus oculis me intuitus est
016:010 (16-11) aperuerunt super me ora sua exprobrantes percusserunt maxillam meam satiati sunt poenis meis
016:011 (16-12) conclusit me Deus apud iniquum et manibus impiorum me tradidit
016:012 (16-13) ego ille quondam opulentus repente contritus sum tenuit cervicem meam confregit me et posuit sibi quasi in signum
016:013 (16-14) circumdedit me lanceis suis convulneravit lumbos meos non pepercit et effudit in terra viscera mea
016:014 (16-15) concidit me vulnere super vulnus inruit in me quasi gigans
016:015 (16-16) saccum consui super cutem meam et operui cinere cornu meum
016:016 (16-17) facies mea intumuit a fletu et palpebrae meae caligaverunt
016:017 (16-18) haec passus sum absque iniquitate manus meae cum haberem mundas ad Deum preces
016:018 (16-19) terra ne operias sanguinem meum neque inveniat locum in te latendi clamor meus
016:019 (16-20) ecce enim in caelo testis meus et conscius meus in excelsis
016:020 (16-21) verbosi mei amici mei ad Deum stillat oculus meus
016:021 (16-22) atque utinam sic iudicaretur vir cum Deo quomodo iudicatur filius hominis cum collega suo
016:022 (16-23) ecce enim breves anni transeunt et semitam per quam non revertar ambulo
017:001 ¶  spiritus meus adtenuabitur dies mei breviabuntur et solum mihi superest sepulchrum
017:002 non peccavi et in amaritudinibus moratur oculus meus
017:003 libera me et pone iuxta te et cuiusvis manus pugnet contra me
017:004 cor eorum longe fecisti a disciplina et propterea non exaltabuntur
017:005 praedam pollicetur sociis et oculi filiorum eius deficient
017:006 posuit me quasi in proverbium vulgi et exemplum sum coram eis
017:007 caligavit ab indignatione oculus meus et membra mea quasi in nihili redacta sunt
017:008 stupebunt iusti super hoc et innocens contra hypocritam suscitabitur
017:009 et tenebit iustus viam suam et mundis manibus addet fortitudinem
017:010 igitur vos omnes convertimini et venite et non inveniam in vobis ullum sapientem
017:011 dies mei transierunt cogitationes meae dissipatae sunt torquentes cor meum
017:012 noctem verterunt in diem et rursum post tenebras spero lucem
017:013 si sustinuero infernus domus mea est in tenebris stravi lectulum meum
017:014 putredini dixi pater meus es mater mea et soror mea vermibus
017:015 ubi est ergo nunc praestolatio mea et patientiam meam quis considerat
017:016 in profundissimum infernum descendent omnia mea putasne saltim ibi erit requies mihi
018:001 ¶  respondens autem Baldad Suites dixit
018:002 usque ad quem finem verba iactabitis intellegite prius et sic loquamur
018:003 quare reputati sumus ut iumenta et sorduimus coram vobis
018:004 qui perdis animam tuam in furore tuo numquid propter te derelinquetur terra et transferentur rupes de loco suo
018:005 nonne lux impii extinguetur nec splendebit flamma ignis eius
018:006 lux obtenebrescet in tabernaculo illius et lucerna quae super eum est extinguetur
018:007 artabuntur gressus virtutis eius et praecipitabit eum consilium suum
018:008 inmisit enim in rete pedes suos et in maculis eius ambulat
018:009 tenebitur planta illius laqueo et exardescet contra eum sitis
018:010 abscondita est in terra pedica eius et decipula illius super semitam
018:011 undique terrebunt eum formidines et involvent pedes eius
018:012 adtenuetur fame robur eius et inedia invadat costas illius
018:013 devoret pulchritudinem cutis eius consumat brachia illius primogenita mors
018:014 avellatur de tabernaculo suo fiducia eius et calcet super eum quasi rex interitus
018:015 habitent in tabernaculo illius socii eius qui non est aspergatur in tabernaculo eius sulphur
018:016 deorsum radices eius siccentur sursum autem adteratur messis eius
018:017 memoria illius pereat de terra et non celebretur nomen eius in plateis
018:018 expellet eum de luce in tenebras et de orbe transferet eum
018:019 non erit semen eius neque progenies in populo suo nec ullae reliquiae in regionibus eius
018:020 in die eius stupebunt novissimi et primos invadet horror
018:021 haec sunt ergo tabernacula iniqui et iste locus eius qui ignorat Deum
019:001 ¶  respondens autem Iob dixit
019:002 usquequo adfligitis animam meam et adteritis me sermonibus
019:003 en decies confunditis me et non erubescitis opprimentes me
019:004 nempe et si ignoravi mecum erit ignorantia mea
019:005 at vos contra me erigimini et arguitis me obprobriis meis
019:006 saltim nunc intellegite quia Deus non aequo iudicio adflixerit me et flagellis suis me cinxerit
019:007 ecce clamabo vim patiens et nemo audiet vociferabor et non est qui iudicet
019:008 semitam meam circumsepsit et transire non possum et in calle meo tenebras posuit
019:009 spoliavit me gloria mea et abstulit coronam de capite meo
019:010 destruxit me undique et pereo et quasi evulsae arbori abstulit spem meam
019:011 iratus est contra me furor eius et sic me habuit quasi hostem suum
019:012 simul venerunt latrones eius et fecerunt sibi viam per me et obsederunt in gyro tabernaculum meum
019:013 fratres meos longe fecit a me et noti mei quasi alieni recesserunt a me
019:014 dereliquerunt me propinqui mei et qui me noverant obliti sunt mei
019:015 inquilini domus meae et ancillae meae sicut alienum habuerunt me et quasi peregrinus fui in oculis eorum
019:016 servum meum vocavi et non respondit ore proprio deprecabar illum
019:017 halitum meum exhorruit uxor mea et orabam filios uteri mei
019:018 stulti quoque despiciebant me et cum ab eis recessissem detrahebant mihi
019:019 abominati sunt me quondam consiliarii mei et quem maxime diligebam aversatus est me
019:020 pelli meae consumptis carnibus adhesit os meum et derelicta sunt tantummodo labia circa dentes meos
019:021 miseremini mei miseremini mei saltim vos amici mei quia manus Domini tetigit me
019:022 quare persequimini me sicut Deus et carnibus meis saturamini
019:023 quis mihi tribuat ut scribantur sermones mei quis mihi det ut exarentur in libro
019:024 stilo ferreo et plumbi lammina vel certe sculpantur in silice
019:025 scio enim quod redemptor meus vivat et in novissimo de terra surrecturus sim
019:026 et rursum circumdabor pelle mea et in carne mea videbo Deum
019:027 quem visurus sum ego ipse et oculi mei conspecturi sunt et non alius reposita est haec spes mea in sinu meo
019:028 quare ergo nunc dicitis persequamur eum et radicem verbi inveniamus contra eum
019:029 fugite ergo a facie gladii quoniam ultor iniquitatum gladius est et scitote esse iudicium
020:001 ¶  respondens autem Sophar Naamathites dixit
020:002 idcirco cogitationes meae variae succedunt sibi et mens in diversa rapitur
020:003 doctrinam qua me arguis audiam et spiritus intellegentiae meae respondebit mihi
020:004 hoc scio a principio ex quo positus est homo super terram
020:005 quod laus impiorum brevis sit et gaudium hypocritae ad instar puncti
020:006 si ascenderit usque ad caelum superbia eius et caput eius nubes tetigerit
020:007 quasi sterquilinium in fine perdetur et qui eum viderant dicent ubi est
020:008 velut somnium avolans non invenietur transiet sicut visio nocturna
020:009 oculus qui eum viderat non videbit neque ultra intuebitur eum locus suus
020:010 filii eius adterentur egestate et manus illius reddent ei dolorem suum
020:011 ossa eius implebuntur vitiis adulescentiae eius et cum eo in pulverem dormient
020:012 cum enim dulce fuerit in ore eius malum abscondet illud sub lingua sua
020:013 parcet illi et non derelinquet illud et celabit in gutture suo
020:014 panis eius in utero illius vertetur in fel aspidum intrinsecus
020:015 divitias quas devoravit evomet et de ventre illius extrahet eas Deus
020:016 caput aspidum suget occidet eum lingua viperae
020:017 non videat rivulos fluminis torrentes mellis et butyri
020:018 luet quae fecit omnia nec tamen consumetur iuxta multitudinem adinventionum suarum sic et sustinebit
020:019 quoniam confringens nudavit pauperes domum rapuit et non aedificavit eam
020:020 nec est satiatus venter eius et cum habuerit quae cupierat possidere non poterit
020:021 non remansit de cibo eius et propterea nihil permanebit de bonis eius
020:022 cum satiatus fuerit artabitur aestuabit et omnis dolor inruet in eum
020:023 utinam impleatur venter eius ut emittat in eum iram furoris sui et pluat super illum bellum suum
020:024 fugiet arma ferrea et inruet in arcum aereum
020:025 eductus et egrediens de vagina sua et fulgurans in amaritudine sua vadent et venient super eum horribiles
020:026 omnes tenebrae absconditae sunt in occultis eius devorabit eum ignis qui non succenditur adfligetur relictus in tabernaculo suo
020:027 revelabunt caeli iniquitatem eius et terra consurget adversus eum
020:028 apertum erit germen domus illius detrahetur in die furoris Dei
020:029 haec est pars hominis impii a Deo et hereditas verborum eius a Domino
021:001 ¶  respondens autem Iob dixit
021:002 audite quaeso sermones meos et agetis paenitentiam
021:003 sustinete me ut et ego loquar et post mea si videbitur verba ridete
021:004 numquid contra hominem disputatio mea est ut merito non debeam contristari
021:005 adtendite me et obstupescite et superponite digitum ori vestro
021:006 et ego quando recordatus fuero pertimesco et concutit carnem meam tremor
021:007 quare ergo impii vivunt sublevati sunt confortatique divitiis
021:008 semen eorum permanet coram eis propinquorum turba et nepotum in conspectu eorum
021:009 domus eorum securae sunt et pacatae et non est virga Dei super illos
021:010 bos eorum concepit et non abortit vacca peperit et non est privata fetu suo
021:011 egrediuntur quasi greges parvuli eorum et infantes eorum exultant lusibus
021:012 tenent tympanum et citharam et gaudent ad sonitum organi
021:013 ducunt in bonis dies suos et in puncto ad inferna descendunt
021:014 qui dixerunt Deo recede a nobis et scientiam viarum tuarum nolumus
021:015 quid est Omnipotens ut serviamus ei et quid nobis prodest si oraverimus illum
021:016 verumtamen quia non sunt in manu eorum bona sua consilium impiorum longe sit a me
021:017 quotiens lucerna impiorum extinguetur et superveniet eis inundatio et dolores dividet furoris sui
021:018 erunt sicut paleae ante faciem venti et sicut favilla quam turbo dispergit
021:019 Deus servabit filiis illius dolorem patris et cum reddiderit tunc sciet
021:020 videbunt oculi eius interfectionem suam et de furore Omnipotentis bibet
021:021 quid enim ad eum pertinet de domo sua post se et si numerus mensuum eius dimidietur
021:022 numquid Deum quispiam docebit scientiam qui excelsos iudicat
021:023 iste moritur robustus et sanus dives et felix
021:024 viscera eius plena sunt adipe et medullis ossa illius inrigantur
021:025 alius vero moritur in amaritudine animae absque ullis opibus
021:026 et tamen simul in pulverem dormient et vermes operient eos
021:027 certe novi cogitationes vestras et sententias contra me iniquas
021:028 dicitis enim ubi est domus principis et ubi tabernacula impiorum
021:029 interrogate quemlibet de viatoribus et haec eadem eum intellegere cognoscetis
021:030 quia in diem perditionis servabitur malus et ad diem furoris ducitur
021:031 quis arguet coram eo viam eius et quae fecit quis reddet illi
021:032 ipse ad sepulchra ducetur et in congerie mortuorum vigilabit
021:033 dulcis fuit glareis Cocyti et post se omnem hominem trahet et ante se innumerabiles
021:034 quomodo igitur consolamini me frustra cum responsio vestra repugnare ostensa sit veritati
022:001 ¶  respondens autem Eliphaz Themanites dixit
022:002 numquid Deo conparari potest homo etiam cum perfectae fuerit scientiae
022:003 quid prodest Deo si iustus fueris aut quid ei confers si inmaculata fuerit via tua
022:004 numquid timens arguet te et veniet tecum in iudicium
022:005 et non propter malitiam tuam plurimam et infinitas iniquitates tuas
022:006 abstulisti enim pignus fratrum tuorum sine causa et nudos spoliasti vestibus
022:007 aquam lasso non dedisti et esurienti subtraxisti panem
022:008 in fortitudine brachii tui possidebas terram et potentissimus obtinebas eam
022:009 viduas dimisisti vacuas et lacertos pupillorum comminuisti
022:010 propterea circumdatus es laqueis et conturbat te formido subita
022:011 et putabas te tenebras non visurum et impetu aquarum inundantium non oppressurum
022:012 an cogitas quod Deus excelsior caelo et super stellarum vertices sublimetur
022:013 et dicis quid enim novit Deus et quasi per caliginem iudicat
022:014 nubes latibulum eius nec nostra considerat et circa cardines caeli perambulat
022:015 numquid semitam saeculorum custodire cupis quam calcaverunt viri iniqui
022:016 qui sublati sunt ante tempus suum et fluvius subvertit fundamentum eorum
022:017 qui dicebant Deo recede a nobis et quasi nihil possit facere Omnipotens aestimabant eum
022:018 cum ille implesset domos eorum bonis quorum sententia procul sit a me
022:019 videbunt iusti et laetabuntur et innocens subsannabit eos
022:020 nonne succisa est erectio eorum et reliquias eorum devoravit ignis
022:021 adquiesce igitur ei et habeto pacem et per haec habebis fructus optimos
022:022 suscipe ex ore illius legem et pone sermones eius in corde tuo
022:023 si reversus fueris ad Omnipotentem aedificaberis et longe facies iniquitatem a tabernaculo tuo
022:024 dabit pro terra silicem et pro silice torrentes aureos
022:025 eritque Omnipotens contra hostes tuos et argentum coacervabitur tibi
022:026 tunc super Omnipotentem deliciis afflues et elevabis ad Deum faciem tuam
022:027 rogabis eum et exaudiet te et vota tua reddes
022:028 decernes rem et veniet tibi et in viis tuis splendebit lumen
022:029 qui enim humiliatus fuerit erit in gloria et qui inclinaverit oculos suos ipse salvabitur
022:030 salvabitur innocens salvabitur autem munditia manuum suarum
023:001 ¶  respondens autem Iob dixit
023:002 nunc quoque in amaritudine est sermo meus et manus plagae meae adgravata est super gemitum meum
023:003 quis mihi tribuat ut cognoscam et inveniam illum et veniam usque ad solium eius
023:004 ponam coram eo iudicium et os meum replebo increpationibus
023:005 ut sciam verba quae mihi respondeat et intellegam quid loquatur mihi
023:006 nolo multa fortitudine contendat mecum nec magnitudinis suae mole me premat
023:007 proponat aequitatem contra me et perveniat ad victoriam iudicium meum
023:008 si ad orientem iero non apparet si ad occidentem non intellegam eum
023:009 si ad sinistram quid agat non adprehendam eum si me vertam ad dextram non videbo illum
023:010 ipse vero scit viam meam et probavit me quasi aurum quod per ignem transit
023:011 vestigia eius secutus est pes meus viam eius custodivi et non declinavi ex ea
023:012 a mandatis labiorum eius non recessi et in sinu meo abscondi verba oris eius
023:013 ipse enim solus est et nemo avertere potest cogitationem eius et anima eius quodcumque voluerit hoc facit
023:014 cum expleverit in me voluntatem suam et alia multa similia praesto sunt ei
023:015 et idcirco a facie eius turbatus sum et considerans eum timore sollicitor
023:016 Deus mollivit cor meum et Omnipotens conturbavit me
023:017 non enim perii propter inminentes tenebras nec faciem meam operuit caligo
024:001 ¶  ab Omnipotente non sunt abscondita tempora qui autem noverunt eum ignorant dies illius
024:002 alii terminos transtulerunt diripuerunt greges et paverunt eos
024:003 asinum pupillorum abigerunt et abstulerunt pro pignore bovem viduae
024:004 subverterunt pauperum viam et oppresserunt pariter mansuetos terrae
024:005 alii quasi onagri in deserto egrediuntur ad opus suum vigilantesque ad praedam praeparant panem liberis
024:006 agrum non suum demetunt et vineam eius quem vi oppresserunt vindemiant
024:007 nudos dimittunt homines indumenta tollentes quibus non est operimentum in frigore
024:008 quos imbres montium rigant et non habentes velamen amplexantur lapides
024:009 vim fecerunt depraedantes pupillos et vulgum pauperem spoliaverunt
024:010 nudis et incedentibus absque vestitu et esurientibus tulerunt spicas
024:011 inter acervos eorum meridiati sunt qui calcatis torcularibus sitiunt
024:012 de civitatibus fecerunt viros gemere et anima vulneratorum clamavit et Deus inultum abire non patitur
024:013 ipsi fuerunt rebelles luminis nescierunt vias eius nec reversi sunt per semitas illius
024:014 mane primo consurgit homicida interficit egenum et pauperem per noctem vero erit quasi fur
024:015 oculus adulteri observat caliginem dicens non me videbit oculus et operiet vultum suum
024:016 perfodit in tenebris domos sicut in die condixerant sibi et ignoraverunt lucem
024:017 si subito apparuerit aurora arbitrantur umbram mortis et sic in tenebris quasi in luce ambulant
024:018 levis est super faciem aquae maledicta sit pars eius in terra nec ambulet per viam vinearum
024:019 ad nimium calorem transeat ab aquis nivium et usque ad inferos peccatum illius
024:020 obliviscatur eius misericordia dulcedo illius vermes non sit in recordatione sed conteratur quasi lignum infructuosum
024:021 pavit enim sterilem et quae non parit et viduae bene non fecit
024:022 detraxit fortes in fortitudine sua et cum steterit non credet vitae suae
024:023 dedit ei Deus locum paenitentiae et ille abutitur eo in superbiam oculi autem eius sunt in viis illius
024:024 elevati sunt ad modicum et non subsistent et humiliabuntur sicut omnia et auferentur et sicut summitates spicarum conterentur
024:025 quod si non est ita quis me potest arguere esse mentitum et ponere ante Deum verba mea
025:001 ¶  respondens autem Baldad Suites dixit
025:002 potestas et terror apud eum est qui facit concordiam in sublimibus suis
025:003 numquid est numerus militum eius et super quem non surget lumen illius
025:004 numquid iustificari potest homo conparatus Deo aut apparere mundus natus de muliere
025:005 ecce etiam luna non splendet et stellae non sunt mundae in conspectu eius
025:006 quanto magis homo putredo et filius hominis vermis
026:001 ¶  respondens autem Iob dixit
026:002 cuius adiutor es numquid inbecilli et sustentas brachium eius qui non est fortis
026:003 cui dedisti consilium forsitan illi qui non habet sapientiam et prudentiam tuam ostendisti plurimam
026:004 quem docere voluisti nonne eum qui fecit spiramen tuum
026:005 ecce gigantes gemunt sub aquis et qui habitant cum eis
026:006 nudus est inferus coram illo et nullum est operimentum perditioni
026:007 qui extendit aquilonem super vacuum et adpendit terram super nihili
026:008 qui ligat aquas in nubibus suis ut non erumpant pariter deorsum
026:009 qui tenet vultum solii sui et expandit super illud nebulam suam
026:010 terminum circumdedit aquis usque dum finiantur lux et tenebrae
026:011 columnae caeli contremescunt et pavent ad nutum eius
026:012 in fortitudine illius repente maria congregata sunt et prudentia eius percussit superbum
026:013 spiritus eius ornavit caelos et obsetricante manu eius eductus est coluber tortuosus
026:014 ecce haec ex parte dicta sunt viarum eius et cum vix parvam stillam sermonis eius audierimus quis poterit tonitruum magnitudinis illius intueri
027:001 ¶  addidit quoque Iob adsumens parabolam suam et dixit
027:002 vivit Deus qui abstulit iudicium meum et Omnipotens qui ad amaritudinem adduxit animam meam
027:003 quia donec superest halitus in me et spiritus Dei in naribus meis
027:004 non loquentur labia mea iniquitatem nec lingua mea meditabitur mendacium
027:005 absit a me ut iustos vos esse iudicem donec deficiam non recedam ab innocentia mea
027:006 iustificationem meam quam coepi tenere non deseram nec enim reprehendit me cor meum in omni vita mea
027:007 sit ut impius inimicus meus et adversarius meus quasi iniquus
027:008 quae enim spes est hypocritae si avare rapiat et non liberet Deus animam eius
027:009 numquid clamorem eius Deus audiet cum venerit super illum angustia
027:010 aut poterit in Omnipotente delectari et invocare Deum in omni tempore
027:011 docebo vos per manum Dei quae Omnipotens habeat nec abscondam
027:012 ecce vos omnes nostis et quid sine causa vana loquimini
027:013 haec est pars hominis impii apud Deum et hereditas violentorum quam ab Omnipotente suscipient
027:014 si multiplicati fuerint filii eius in gladio erunt et nepotes eius non saturabuntur pane
027:015 qui reliqui fuerint ex eo sepelientur in interitu et viduae illius non plorabunt
027:016 si conportaverit quasi terram argentum et sicut lutum praeparaverit vestimenta
027:017 praeparabit quidem sed iustus vestietur illis et argentum innocens dividet
027:018 aedificavit sicut tinea domum suam et sicut custos fecit umbraculum
027:019 dives cum dormierit nihil secum auferet aperit oculos suos et nihil inveniet
027:020 adprehendit eum quasi aqua inopia nocte opprimet eum tempestas
027:021 tollet eum ventus urens et auferet et velut turbo rapiet eum de loco suo
027:022 et mittet super eum et non parcet de manu eius fugiens fugiet
027:023 stringet super eum manus suas et sibilabit super illum intuens locum eius
028:001 ¶  habet argentum venarum suarum principia et auro locus est in quo conflatur
028:002 ferrum de terra tollitur et lapis solutus calore in aes vertitur
028:003 tempus posuit tenebris et universorum finem ipse considerat lapidem quoque caliginis et umbram mortis
028:004 dividit torrens a populo peregrinante eos quos oblitus est pes egentis hominum et invios
028:005 terra de qua oriebatur panis in loco suo igne subversa est
028:006 locus sapphyri lapides eius et glebae illius aurum
028:007 semitam ignoravit avis nec intuitus est oculus vulturis
028:008 non calcaverunt eam filii institorum nec pertransivit per eam leaena
028:009 ad silicem extendit manum suam subvertit a radicibus montes
028:010 in petris rivos excidit et omne pretiosum vidit oculus eius
028:011 profunda quoque fluviorum scrutatus est et abscondita produxit in lucem
028:012 sapientia vero ubi invenitur et quis est locus intellegentiae
028:013 nescit homo pretium eius nec invenitur in terra suaviter viventium
028:014 abyssus dicit non est in me et mare loquitur non est mecum
028:015 non dabitur aurum obrizum pro ea nec adpendetur argentum in commutatione eius
028:016 non conferetur tinctis Indiae coloribus nec lapidi sardonico pretiosissimo vel sapphyro
028:017 non adaequabitur ei aurum vel vitrum nec commutabuntur pro ea vasa auri
028:018 excelsa et eminentia non memorabuntur conparatione eius trahitur autem sapientia de occultis
028:019 non adaequabitur ei topazium de Aethiopia nec tincturae mundissimae conponetur
028:020 unde ergo sapientia veniet et quis est locus intellegentiae
028:021 abscondita est ab oculis omnium viventium volucres quoque caeli latet
028:022 perditio et mors dixerunt auribus nostris audivimus famam eius
028:023 Deus intellegit viam eius et ipse novit locum illius
028:024 ipse enim fines mundi intuetur et omnia quae sub caelo sunt respicit
028:025 qui fecit ventis pondus et aquas adpendit mensura
028:026 quando ponebat pluviis legem et viam procellis sonantibus
028:027 tunc vidit illam et enarravit et praeparavit et investigavit
028:028 et dixit homini ecce timor Domini ipsa est sapientia et recedere a malo intellegentia
029:001 ¶  addidit quoque Iob adsumens parabolam suam et dixit
029:002 quis mihi tribuat ut sim iuxta menses pristinos secundum dies quibus Deus custodiebat me
029:003 quando splendebat lucerna eius super caput meum et ad lumen eius ambulabam in tenebris
029:004 sicut fui in diebus adulescentiae meae quando secreto Deus erat in tabernaculo meo
029:005 quando erat Omnipotens mecum et in circuitu meo pueri mei
029:006 quando lavabam pedes meos butyro et petra fundebat mihi rivos olei
029:007 quando procedebam ad portam civitatis et in platea parabant cathedram mihi
029:008 videbant me iuvenes et abscondebantur et senes adsurgentes stabant
029:009 principes cessabant loqui et digitum superponebant ori suo
029:010 vocem suam cohibebant duces et lingua eorum gutturi suo adherebat
029:011 auris audiens beatificabat me et oculus videns testimonium reddebat mihi
029:012 quod liberassem pauperem vociferantem et pupillum cui non esset adiutor
029:013 benedictio perituri super me veniebat et cor viduae consolatus sum
029:014 iustitia indutus sum et vestivit me sicut vestimento et diademate iudicio meo
029:015 oculus fui caeco et pes claudo
029:016 pater eram pauperum et causam quam nesciebam diligentissime investigabam
029:017 conterebam molas iniqui et de dentibus illius auferebam praedam
029:018 dicebamque in nidulo meo moriar et sicut palma multiplicabo dies
029:019 radix mea aperta est secus aquas et ros morabitur in messione mea
029:020 gloria mea semper innovabitur et arcus meus in manu mea instaurabitur
029:021 qui me audiebant expectabant sententiam et intenti tacebant ad consilium meum
029:022 verbis meis addere nihil audebant et super illos stillabat eloquium meum
029:023 expectabant me sicut pluviam et os suum aperiebant quasi ad imbrem serotinum
029:024 si quando ridebam ad eos non credebant et lux vultus mei non cadebat in terram
029:025 si voluissem ire ad eos sedebam primus cumque sederem quasi rex circumstante exercitu eram tamen maerentium consolator
030:001 ¶  nunc autem derident me iuniores tempore quorum non dignabar patres ponere cum canibus gregis mei
030:002 quorum virtus manuum erat mihi pro nihilo et vita ipsa putabantur indigni
030:003 egestate et fame steriles qui rodebant in solitudine squalentes calamitate et miseria
030:004 et mandebant herbas et arborum cortices et radix iuniperorum erat cibus eorum
030:005 qui de convallibus ista rapientes cum singula repperissent ad ea cum clamore currebant
030:006 in desertis habitabant torrentium et in cavernis terrae vel super glaream
030:007 qui inter huiuscemodi laetabantur et esse sub sentibus delicias conputabant
030:008 filii stultorum et ignobilium et in terra penitus non parentes
030:009 nunc in eorum canticum versus sum et factus sum eis proverbium
030:010 abominantur me et longe fugiunt a me et faciem meam conspuere non verentur
030:011 faretram enim suam aperuit et adflixit me et frenum posuit in os meum
030:012 ad dexteram orientis calamitatis meae ilico surrexerunt pedes meos subverterunt et oppresserunt quasi fluctibus semitis suis
030:013 dissipaverunt itinera mea insidiati sunt mihi et praevaluerunt et non fuit qui ferret auxilium
030:014 quasi rupto muro et aperta ianua inruerunt super me et ad meas miserias devoluti sunt
030:015 redactus sum in nihili abstulisti quasi ventus desiderium meum et velut nubes pertransiit salus mea
030:016 nunc autem in memet ipso marcescit anima mea et possident me dies adflictionis
030:017 nocte os meum perforatur doloribus et qui me comedunt non dormiunt
030:018 in multitudine eorum consumitur vestimentum meum et quasi capitio tunicae sic cinxerunt me
030:019 conparatus sum luto et adsimilatus favillae et cineri
030:020 clamo ad te et non exaudis me sto et non respicis me
030:021 mutatus es mihi in crudelem et in duritia manus tuae adversaris mihi
030:022 elevasti me et quasi super ventum ponens elisisti me valide
030:023 scio quia morti tradas me ubi constituta domus est omni viventi
030:024 verumtamen non ad consumptionem eorum emittis manum tuam et si corruerint ipse salvabis
030:025 flebam quondam super eum qui adflictus erat et conpatiebatur anima mea pauperi
030:026 expectabam bona et venerunt mihi mala praestolabar lucem et eruperunt tenebrae
030:027 interiora mea efferbuerunt absque ulla requie praevenerunt me dies adflictionis
030:028 maerens incedebam sine furore consurgens in turba clamavi
030:029 frater fui draconum et socius strutionum
030:030 cutis mea denigrata est super me et ossa mea aruerunt prae caumate
030:031 versa est in luctum cithara mea et organum meum in vocem flentium
031:001 ¶  pepigi foedus cum oculis meis ut ne cogitarem quidem de virgine
031:002 quam enim partem haberet Deus in me desuper et hereditatem Omnipotens de excelsis
031:003 numquid non perditio est iniquo et alienatio operantibus iniustitiam
031:004 nonne ipse considerat vias meas et cunctos gressus meos dinumerat
031:005 si ambulavi in vanitate et festinavit in dolo pes meus
031:006 adpendat me in statera iusta et sciat Deus simplicitatem meam
031:007 si declinavit gressus meus de via et si secutum est oculos meos cor meum et in manibus meis adhesit macula
031:008 seram et alius comedat et progenies mea eradicetur
031:009 si deceptum est cor meum super mulierem et si ad ostium amici mei insidiatus sum
031:010 scortum sit alteri uxor mea et super illam incurventur alii
031:011 hoc enim nefas est et iniquitas maxima
031:012 ignis est usque ad perditionem devorans et omnia eradicans genimina
031:013 si contempsi subire iudicium cum servo meo et ancillae meae cum disceptarent adversum me
031:014 quid enim faciam cum surrexerit ad iudicandum Deus et cum quaesierit quid respondebo illi
031:015 numquid non in utero fecit me qui et illum operatus est et formavit in vulva unus
031:016 si negavi quod volebant pauperibus et oculos viduae expectare feci
031:017 si comedi buccellam meam solus et non comedit pupillus ex ea
031:018 quia ab infantia mea crevit mecum miseratio et de utero matris meae egressa est mecum
031:019 si despexi pereuntem eo quod non habuerit indumentum et absque operimento pauperem
031:020 si non benedixerunt mihi latera eius et de velleribus ovium mearum calefactus est
031:021 si levavi super pupillum manum meam etiam cum viderem me in porta superiorem
031:022 umerus meus a iunctura sua cadat et brachium meum cum suis ossibus confringatur
031:023 semper enim quasi tumentes super me fluctus timui Deum et pondus eius ferre non potui
031:024 si putavi aurum robur meum et obrizae dixi fiducia mea
031:025 si laetatus sum super multis divitiis meis et quia plurima repperit manus mea
031:026 si vidi solem cum fulgeret et lunam incedentem clare
031:027 et lactatum est in abscondito cor meum et osculatus sum manum meam ore meo
031:028 quae est iniquitas maxima et negatio contra Deum altissimum
031:029 si gavisus sum ad ruinam eius qui me oderat et exultavi quod invenisset eum malum
031:030 non enim dedi ad peccandum guttur meum ut expeterem maledicens animam eius
031:031 si non dixerunt viri tabernaculi mei quis det de carnibus eius ut saturemur
031:032 foris non mansit peregrinus ostium meum viatori patuit
031:033 si abscondi quasi homo peccatum meum et celavi in sinu meo iniquitatem meam
031:034 si expavi ad multitudinem nimiam et despectio propinquorum terruit me et non magis tacui nec egressus sum ostium
031:035 quis mihi tribuat auditorem ut desiderium meum Omnipotens audiat et librum scribat ipse qui iudicat
031:036 ut in umero meo portem illum et circumdem illum quasi coronam mihi
031:037 per singulos gradus meos pronuntiabo illum et quasi principi offeram eum
031:038 si adversum me terra mea clamat et cum ipsa sulci eius deflent
031:039 si fructus eius comedi absque pecunia et animam agricolarum eius adflixi
031:040 pro frumento oriatur mihi tribulus et pro hordeo spina finita sunt verba Iob
032:001 ¶  omiserunt autem tres viri isti respondere Iob eo quod iustus sibi videretur
032:002 et iratus indignatusque Heliu filius Barachel Buzites de cognatione Ram iratus est autem adversus Iob eo quod iustum se esse diceret coram Deo
032:003 porro adversum amicos eius indignatus est eo quod non invenissent responsionem rationabilem sed tantummodo condemnassent Iob
032:004 igitur Heliu expectavit Iob loquentem eo quod seniores se essent qui loquebantur
032:005 cum autem vidisset quod tres respondere non potuissent iratus est vehementer
032:006 respondensque Heliu filius Barachel Buzites dixit iunior sum tempore vos autem antiquiores idcirco dimisso capite veritus sum indicare vobis meam sententiam
032:007 sperabam enim quod aetas prolixior loqueretur et annorum multitudo doceret sapientiam
032:008 sed ut video spiritus est in hominibus et inspiratio Omnipotentis dat intellegentiam
032:009 non sunt longevi sapientes nec senes intellegunt iudicium
032:010 ideo dicam audite me ostendam vobis etiam ego meam scientiam
032:011 expectavi enim sermones vestros audivi prudentiam vestram donec disceptaremini sermonibus
032:012 et donec putabam vos aliquid dicere considerabam sed ut video non est qui arguere possit Iob et respondere ex vobis sermonibus eius
032:013 ne forte dicatis invenimus sapientiam Deus proiecit eum non homo
032:014 nihil locutus est mihi et ego non secundum vestros sermones respondebo illi
032:015 extimuerunt non responderunt ultra abstuleruntque a se eloquia
032:016 quoniam igitur expectavi et non sunt locuti steterunt nec responderunt ultra
032:017 respondebo et ego partem meam et ostendam scientiam meam
032:018 plenus sum enim sermonibus et coartat me spiritus uteri mei
032:019 en venter meus quasi mustum absque spiraculo quod lagunculas novas disrumpit
032:020 loquar et respirabo paululum aperiam labia mea et respondebo
032:021 non accipiam personam viri et Deum homini non aequabo
032:022 nescio enim quamdiu subsistam et si post modicum tollat me factor meus
033:001 ¶  audi igitur Iob eloquia mea et omnes sermones meos ausculta
033:002 ecce aperui os meum loquatur lingua mea in faucibus meis
033:003 simplici corde meo sermones mei et sententiam labia mea puram loquentur
033:004 spiritus Dei fecit me et spiraculum Omnipotentis vivificavit me
033:005 si potes responde mihi et adversus faciem meam consiste
033:006 ecce et me sicut et te fecit Deus et de eodem luto ego quoque formatus sum
033:007 verumtamen miraculum meum non te terreat et eloquentia mea non sit tibi gravis
033:008 dixisti ergo in auribus meis et vocem verborum audivi
033:009 mundus sum ego absque delicto inmaculatus et non est iniquitas in me
033:010 quia querellas in me repperit ideo arbitratus est me inimicum sibi
033:011 posuit in nervo pedes meos custodivit omnes semitas meas
033:012 hoc est ergo in quo non es iustificatus respondebo tibi quia maior sit Deus homine
033:013 adversum eum contendis quod non ad omnia verba responderit tibi
033:014 semel loquitur Deus et secundo id ipsum non repetit
033:015 per somnium in visione nocturna quando inruit sopor super homines et dormiunt in lectulo
033:016 tunc aperit aures virorum et erudiens eos instruit disciplinam
033:017 ut avertat hominem ab his quae facit et liberet eum de superbia
033:018 eruens animam eius a corruptione et vitam illius ut non transeat in gladium
033:019 increpat quoque per dolorem in lectulo et omnia ossa eius marcescere facit
033:020 abominabilis ei fit in vita sua panis et animae illius cibus ante desiderabilis
033:021 tabescet caro eius et ossa quae tecta fuerant nudabuntur
033:022 adpropinquabit corruptioni anima eius et vita illius mortiferis
033:023 si fuerit pro eo angelus loquens unum de milibus ut adnuntiet hominis aequitatem
033:024 miserebitur eius et dicet libera eum et non descendat in corruptionem inveni in quo ei propitier
033:025 consumpta est caro eius a suppliciis revertatur ad dies adulescentiae suae
033:026 deprecabitur Deum et placabilis ei erit et videbit faciem eius in iubilo et reddet homini iustitiam suam
033:027 respiciet homines et dicet peccavi et vere deliqui et ut eram dignus non recepi
033:028 liberavit animam suam ne pergeret in interitum sed vivens lucem videret
033:029 ecce haec omnia operatur Deus tribus vicibus per singulos
033:030 ut revocet animas eorum a corruptione et inluminet luce viventium
033:031 adtende Iob et audi me et tace dum ego loquar
033:032 si autem habes quod loquaris responde mihi loquere volo enim te apparere iustum
033:033 quod si non habes audi me tace et docebo te sapientiam
034:001 ¶  pronuntians itaque Heliu etiam haec locutus est
034:002 audite sapientes verba mea et eruditi auscultate me
034:003 auris enim verba probat et guttur escas gustu diiudicat
034:004 iudicium eligamus nobis et inter nos videamus quid sit melius
034:005 quia dixit Iob iustus sum et Deus subvertit iudicium meum
034:006 in iudicando enim me mendacium est violenta sagitta mea absque ullo peccato
034:007 quis est vir ut est Iob qui bibit subsannationem quasi aquam
034:008 qui graditur cum operantibus iniquitatem et ambulat cum viris impiis
034:009 dixit enim non placebit vir Deo etiam si cucurrerit cum eo
034:010 ideo viri cordati audite me absit a Deo impietas et ab Omnipotente iniquitas
034:011 opus enim hominis reddet ei et iuxta vias singulorum restituet
034:012 vere enim Deus non condemnabit frustra nec Omnipotens subvertet iudicium
034:013 quem constituit alium super terram aut quem posuit super orbem quem fabricatus est
034:014 si direxerit ad eum cor suum spiritum illius et flatum ad se trahet
034:015 deficiet omnis caro simul et homo in cinerem revertetur
034:016 si habes ergo intellectum audi quod dicitur et ausculta vocem eloquii mei
034:017 numquid qui non amat iudicium sanare potest et quomodo tu eum qui iustus est in tantum condemnas
034:018 qui dicit regi apostata qui vocat duces impios
034:019 qui non accipit personas principum nec cognovit tyrannum cum disceptaret contra pauperem opus enim manuum eius sunt universi
034:020 subito morientur et in media nocte turbabuntur populi et pertransibunt et auferent violentum absque manu
034:021 oculi enim eius super vias hominum et omnes gressus eorum considerat
034:022 non sunt tenebrae et non est umbra mortis ut abscondantur ibi qui operantur iniquitatem
034:023 neque enim ultra in hominis potestate est ut veniat ad Deum in iudicium
034:024 conteret multos innumerabiles et stare faciet alios pro eis
034:025 novit enim opera eorum et idcirco inducet noctem et conterentur
034:026 quasi impios percussit eos in loco videntium
034:027 qui quasi de industria recesserunt ab eo et omnes vias eius intellegere noluerunt
034:028 ut pervenire facerent ad eum clamorem egeni et audiret vocem pauperum
034:029 ipso enim concedente pacem quis est qui condemnet ex quo absconderit vultum quis est qui contempletur eum et super gentem et super omnes homines
034:030 qui regnare facit hominem hypocritam propter peccata populi
034:031 quia ergo ego locutus sum ad Deum te quoque non prohibeo
034:032 si erravi tu doce me si iniquitatem locutus sum ultra non addam
034:033 numquid a te Deus expetit eam quia displicuit tibi tu enim coepisti loqui et non ego quod si quid nosti melius loquere
034:034 viri intellegentes loquantur mihi et vir sapiens audiat me
034:035 Iob autem stulte locutus est et verba illius non sonant disciplinam
034:036 pater mi probetur Iob usque ad finem ne desinas in hominibus iniquitatis
034:037 quia addit super peccata sua blasphemiam inter nos interim constringatur et tunc ad iudicium provocet sermonibus suis Deum
035:001 ¶  igitur Heliu haec rursum locutus est
035:002 numquid aequa tibi videtur tua cogitatio ut diceres iustior Deo sum
035:003 dixisti enim non tibi placet quod rectum est vel quid tibi proderit si ego peccavero
035:004 itaque ego respondebo sermonibus tuis et amicis tuis tecum
035:005 suspice caelum et intuere et contemplare aethera quod altior te sit
035:006 si peccaveris quid ei nocebis et si multiplicatae fuerint iniquitates tuae quid facies contra eum
035:007 porro si iuste egeris quid donabis ei aut quid de manu tua accipiet
035:008 homini qui similis tui est nocebit impietas tua et filium hominis adiuvabit iustitia tua
035:009 propter multitudinem calumniatorum clamabunt et heiulabunt propter vim brachii tyrannorum
035:010 et non dixit ubi est Deus qui fecit me qui dedit carmina in nocte
035:011 qui docet nos super iumenta terrae et super volucres caeli erudit nos
035:012 ibi clamabunt et non exaudiet propter superbiam malorum
035:013 non ergo frustra audiet Deus et Omnipotens singulorum causas intuebitur
035:014 etiam cum dixeris non considerat iudicare coram eo et expecta eum
035:015 nunc enim non infert furorem suum nec ulciscitur scelus valde
035:016 ergo Iob frustra aperit os suum et absque scientia verba multiplicat
036:001 ¶  addens quoque Heliu haec locutus est
036:002 sustine me paululum et indicabo tibi adhuc enim habeo quod pro Deo loquar
036:003 repetam scientiam meam a principio et operatorem meum probabo iustum
036:004 vere enim absque mendacio sermones mei et perfecta scientia probabitur tibi
036:005 Deus potentes non abicit cum et ipse sit potens
036:006 sed non salvat impios et iudicium pauperibus tribuit
036:007 non aufert a iusto oculos suos et reges in solio conlocat in perpetuum et illi eriguntur
036:008 et si fuerint in catenis et vinciantur funibus paupertatis
036:009 indicabit eis opera eorum et scelera eorum quia violenti fuerint
036:010 revelabit quoque aurem eorum ut corripiat et loquetur ut revertantur ab iniquitate
036:011 si audierint et observaverint conplebunt dies suos in bono et annos suos in gloria
036:012 si autem non audierint transibunt per gladium et consumentur in stultitia
036:013 simulatores et callidi provocant iram Dei neque clamabunt cum vincti fuerint
036:014 morietur in tempestate anima eorum et vita eorum inter effeminatos
036:015 eripiet pauperem de angustia sua et revelabit in tribulatione aurem eius
036:016 igitur salvabit te de ore angusto latissime et non habentis fundamentum subter se requies autem mensae tuae erit plena pinguedine
036:017 causa tua quasi impii iudicata est causam iudiciumque recipies
036:018 non te ergo superet ira ut aliquem opprimas nec multitudo donorum inclinet te
036:019 depone magnitudinem tuam absque tribulatione et omnes robustos fortitudine
036:020 ne protrahas noctem ut ascendant populi pro eis
036:021 cave ne declines ad iniquitatem hanc enim coepisti sequi post miseriam
036:022 ecce Deus excelsus in fortitudine sua et nullus ei similis in legislatoribus
036:023 quis poterit scrutari vias eius aut quis ei dicere operatus es iniquitatem
036:024 memento quod ignores opus eius de quo cecinerunt viri
036:025 omnes homines vident eum unusquisque intuetur procul
036:026 ecce Deus magnus vincens scientiam nostram numerus annorum eius inaestimabilis
036:027 qui aufert stillas pluviae et effundit imbres ad instar gurgitum
036:028 qui de nubibus fluunt quae praetexunt cuncta desuper
036:029 si voluerit extendere nubes quasi tentorium suum
036:030 et fulgurare lumine suo desuper cardines quoque maris operiet
036:031 per haec enim iudicat populos et dat escas multis mortalibus
036:032 in manibus abscondit lucem et praecipit ei ut rursus adveniat
036:033 adnuntiat de ea amico suo quod possessio eius sit et ad eam possit ascendere
037:001 ¶  super hoc expavit cor meum et emotum est de loco suo
037:002 audite auditionem in terrore vocis eius et sonum de ore illius procedentem
037:003 subter omnes caelos ipse considerat et lumen illius super terminos terrae
037:004 post eum rugiet sonitus tonabit voce magnitudinis suae et non investigabitur cum audita fuerit vox eius
037:005 tonabit Deus in voce sua mirabiliter qui facit magna et inscrutabilia
037:006 qui praecipit nivi ut descendat in terram et hiemis pluviis et imbri fortitudinis suae
037:007 qui in manu omnium hominum signat ut noverint singuli opera sua
037:008 ingredietur bestia latibulum et in antro suo morabitur
037:009 ab interioribus egreditur tempestas et ab Arcturo frigus
037:010 flante Deo concrescit gelu et rursum latissimae funduntur aquae
037:011 frumentum desiderat nubes et nubes spargunt lumen suum
037:012 quae lustrant per circuitum quocumque eas voluntas gubernantis duxerit ad omne quod praeceperit illis super faciem orbis terrarum
037:013 sive in una tribu sive in terra sua sive in quocumque loco misericordiae suae eas iusserit inveniri
037:014 ausculta haec Iob sta et considera miracula Dei
037:015 numquid scis quando praeceperit Deus pluviis ut ostenderent lucem nubium eius
037:016 numquid nosti semitas nubium magnas et perfectas scientias
037:017 nonne vestimenta tua calida sunt cum perflata fuerit terra austro
037:018 tu forsitan cum eo fabricatus es caelos qui solidissimi quasi aere fusi sunt
037:019 ostende nobis quid dicamus illi nos quippe involvimur tenebris
037:020 quis narrabit ei quae loquor etiam si locutus fuerit homo devorabitur
037:021 at nunc non vident lucem subito aer cogitur in nubes et ventus transiens fugabit eas
037:022 ab aquilone aurum venit et ad Deum formidolosa laudatio
037:023 digne eum invenire non possumus magnus fortitudine et iudicio et iustitia et enarrari non potest
037:024 ideo timebunt eum viri et non audebunt contemplari omnes qui sibi videntur esse sapientes
038:001 ¶  respondens autem Dominus Iob de turbine dixit
038:002 quis est iste involvens sententias sermonibus inperitis
038:003 accinge sicut vir lumbos tuos interrogabo te et responde mihi
038:004 ubi eras quando ponebam fundamenta terrae indica mihi si habes intellegentiam
038:005 quis posuit mensuras eius si nosti vel quis tetendit super eam lineam
038:006 super quo bases illius solidatae sunt aut quis dimisit lapidem angularem eius
038:007 cum me laudarent simul astra matutina et iubilarent omnes filii Dei
038:008 quis conclusit ostiis mare quando erumpebat quasi de vulva procedens
038:009 cum ponerem nubem vestimentum eius et caligine illud quasi pannis infantiae obvolverem
038:010 circumdedi illud terminis meis et posui vectem et ostia
038:011 et dixi usque huc venies et non procedes amplius et hic confringes tumentes fluctus tuos
038:012 numquid post ortum tuum praecepisti diluculo et ostendisti aurorae locum suum
038:013 et tenuisti concutiens extrema terrae et excussisti impios ex ea
038:014 restituetur ut lutum signaculum et stabit sicut vestimentum
038:015 auferetur ab impiis lux sua et brachium excelsum confringetur
038:016 numquid ingressus es profunda maris et in novissimis abyssis deambulasti
038:017 numquid apertae tibi sunt portae mortis et ostia tenebrosa vidisti
038:018 numquid considerasti latitudines terrae indica mihi si nosti omnia
038:019 in qua via habitet lux et tenebrarum quis locus sit
038:020 ut ducas unumquodque ad terminos suos et intellegas semitas domus eius
038:021 sciebas tunc quod nasciturus esses et numerum dierum tuorum noveras
038:022 numquid ingressus es thesauros nivis aut thesauros grandinis aspexisti
038:023 quae praeparavi in tempus hostis in diem pugnae et belli
038:024 per quam viam spargitur lux dividitur aestus super terram
038:025 quis dedit vehementissimo imbri cursum et viam sonantis tonitrui
038:026 ut plueret super terram absque homine in deserto ubi nullus mortalium commoratur
038:027 ut impleret inviam et desolatam et produceret herbas virentes
038:028 quis est pluviae pater vel quis genuit stillas roris
038:029 de cuius utero egressa est glacies et gelu de caelo quis genuit
038:030 in similitudinem lapidis aquae durantur et superficies abyssi constringitur
038:031 numquid coniungere valebis micantes stellas Pliadis aut gyrum Arcturi poteris dissipare
038:032 numquid producis luciferum in tempore suo et vesperum super filios terrae consurgere facis
038:033 numquid nosti ordinem caeli et pones rationem eius in terra
038:034 numquid elevabis in nebula vocem tuam et impetus aquarum operiet te
038:035 numquid mittes fulgura et ibunt et revertentia dicent tibi adsumus
038:036 quis posuit in visceribus hominis sapientiam vel quis dedit gallo intellegentiam
038:037 quis enarravit caelorum rationem et concentum caeli quis dormire faciet
038:038 quando fundebatur pulvis in terram et glebae conpingebantur
038:039 numquid capies leaenae praedam et animam catulorum eius implebis
038:040 quando cubant in antris et in specubus insidiantur
038:041 quis praeparat corvo escam suam quando pulli eius ad Deum clamant vagantes eo quod non habeant cibos
039:001 ¶  numquid nosti tempus partus hibicum in petris vel parturientes cervas observasti
039:002 dinumerasti menses conceptus earum et scisti tempus partus earum
039:003 incurvantur ad fetum et pariunt et rugitus emittunt
039:004 separantur filii earum pergunt ad pastum egrediuntur et non revertuntur ad eas
039:005 quis dimisit onagrum liberum et vincula eius quis solvit
039:006 cui dedi in solitudine domum et tabernacula eius in terra salsuginis
039:007 contemnit multitudinem civitatis clamorem exactoris non audit
039:008 circumspicit montes pascuae suae et virentia quaeque perquirit
039:009 numquid volet rinoceros servire tibi aut morabitur ad praesepe tuum
039:010 numquid alligabis rinocerota ad arandum loro tuo aut confringet glebas vallium post te
039:011 numquid fiduciam habebis in magna fortitudine eius et derelinques ei labores tuos
039:012 numquid credes ei quoniam reddat sementem tibi et aream tuam congreget
039:013 pinna strutionum similis est pinnis herodii et accipitris
039:014 quando derelinquit in terra ova sua tu forsitan in pulvere calefacis ea
039:015 obliviscitur quod pes conculcet ea aut bestiae agri conterant
039:016 duratur ad filios suos quasi non sint sui frustra laboravit nullo timore cogente
039:017 privavit enim eam Deus sapientia nec dedit illi intellegentiam
039:018 cum tempus fuerit in altum alas erigit deridet equitem et ascensorem eius
039:019 numquid praebebis equo fortitudinem aut circumdabis collo eius hinnitum
039:020 numquid suscitabis eum quasi lucustas gloria narium eius terror
039:021 terram ungula fodit exultat audacter in occursum pergit armatis
039:022 contemnit pavorem nec cedit gladio
039:023 super ipsum sonabit faretra vibrabit hasta et clypeus
039:024 fervens et fremens sorbet terram nec reputat tubae sonare clangorem
039:025 ubi audierit bucinam dicet va procul odoratur bellum exhortationem ducum et ululatum exercitus
039:026 numquid per sapientiam tuam plumescit accipiter expandens alas suas ad austrum
039:027 aut ad praeceptum tuum elevabitur aquila et in arduis ponet nidum suum
039:028 in petris manet et in praeruptis silicibus commoratur atque inaccessis rupibus
039:029 inde contemplatur escam et de longe oculi eius prospiciunt
039:030 pulli eius lambent sanguinem et ubicumque cadaver fuerit statim adest
040:001 ¶  (39-31) et adiecit Dominus et locutus est ad Iob
040:002 (39-32) numquid qui contendit cum Deo tam facile conquiescit utique qui arguit Deum debet respondere ei
040:003 (39-33) respondens autem Iob Domino dixit
040:004 (39-34) qui leviter locutus sum respondere quid possum manum meam ponam super os meum
040:005 (39-35) unum locutus sum quod utinam non dixissem et alterum quibus ultra non addam
040:006 (40-1) respondens autem Dominus Iob de turbine ait
040:007 (40-2) accinge sicut vir lumbos tuos interrogabo te et indica mihi
040:008 (40-3) numquid irritum facies iudicium meum et condemnabis me ut tu iustificeris
040:009 (40-4) et si habes brachium sicut Deus et si voce simili tonas
040:010 (40-5) circumda tibi decorem et in sublime erigere et esto gloriosus et speciosis induere vestibus
040:011 (40-6) disperge superbos furore tuo et respiciens omnem arrogantem humilia
040:012 (40-7) respice cunctos superbos et confunde eos et contere impios in loco suo
040:013 (40-8) absconde eos in pulvere simul et facies eorum demerge in foveam
040:014 (40-9) et ego confitebor quod salvare te possit dextera tua
040:015 (40-10) ecce Behemoth quem feci tecum faenum quasi bos comedet
040:016 (40-11) fortitudo eius in lumbis eius et virtus illius in umbilicis ventris eius
040:017 (40-12) constringit caudam suam quasi cedrum nervi testiculorum eius perplexi sunt
040:018 (40-13) ossa eius velut fistulae aeris cartilago illius quasi lamminae ferreae
040:019 (40-14) ipse principium est viarum Dei qui fecit eum adplicabit gladium eius
040:020 (40-15) huic montes herbas ferunt omnes bestiae agri ludent ibi
040:021 (40-16) sub umbra dormit in secreto calami et locis humentibus
040:022 (40-17) protegunt umbrae umbram eius circumdabunt eum salices torrentis
040:023 (40-18) ecce absorbebit fluvium et non mirabitur habet fiduciam quod influat Iordanis in os eius
040:024 (40-19) in oculis eius quasi hamo capiet eum et in sudibus perforabit nares eius
041:001 ¶  (40-20) an extrahere poteris Leviathan hamo et fune ligabis linguam eius
041:002 (40-21) numquid pones circulum in naribus eius et armilla perforabis maxillam eius
041:003 (40-22) numquid multiplicabit ad te preces aut loquetur tibi mollia
041:004 (40-23) numquid feriet tecum pactum et accipies eum servum sempiternum
041:005 (40-24) numquid inludes ei quasi avi aut ligabis illum ancillis tuis
041:006 (40-25) concident eum amici divident illum negotiatores
041:007 (40-26) numquid implebis sagenas pelle eius et gurgustium piscium capite illius
041:008 (40-27) pone super eum manum tuam memento belli nec ultra addas loqui
041:009 (40-28) ecce spes eius frustrabitur eum et videntibus cunctis praecipitabitur
041:010 (41-1) non quasi crudelis suscitabo eum quis enim resistere potest vultui meo
041:011 (41-2) quis ante dedit mihi ut reddam ei omnia quae sub caelo sunt mea sunt
041:012 (41-3) non parcam ei et verbis potentibus et ad deprecandum conpositis
041:013 (41-4) quis revelavit faciem indumenti eius et in medium oris eius quis intrabit
041:014 (41-5) portas vultus eius quis aperiet per gyrum dentium eius formido
041:015 (41-6) corpus illius quasi scuta fusilia et conpactum squamis se prementibus
041:016 (41-7) una uni coniungitur et ne spiraculum quidem incedit per eas
041:017 (41-8) una alteri adherebunt et tenentes se nequaquam separabuntur
041:018 (41-9) sternutatio eius splendor ignis et oculi eius ut palpebrae diluculi
041:019 (41-10) de ore eius lampades procedunt sicut taedae ignis accensae
041:020 (41-11) de naribus eius procedit fumus sicut ollae succensae atque ferventis
041:021 (41-12) halitus eius prunas ardere facit et flamma de ore eius egreditur
041:022 (41-13) in collo eius morabitur fortitudo et faciem eius praecedet egestas
041:023 (41-14) membra carnium eius coherentia sibi mittet contra eum fulmina et ad locum alium non ferentur
041:024 (41-15) cor eius indurabitur quasi lapis et stringetur quasi malleatoris incus
041:025 (41-16) cum sublatus fuerit timebunt angeli et territi purgabuntur
041:026 (41-17) cum adprehenderit eum gladius subsistere non poterit neque hasta neque torax
041:027 (41-18) reputabit enim quasi paleas ferrum et quasi lignum putridum aes
041:028 (41-19) non fugabit eum vir sagittarius in stipulam versi sunt ei lapides fundae
041:029 (41-20) quasi stipulam aestimabit malleum et deridebit vibrantem hastam
041:030 (41-21) sub ipso erunt radii solis sternet sibi aurum quasi lutum
041:031 (41-22) fervescere faciet quasi ollam profundum mare ponet quasi cum unguenta bulliunt
041:032 (41-23) post eum lucebit semita aestimabit abyssum quasi senescentem
041:033 (41-24) non est super terram potestas quae conparetur ei qui factus est ut nullum timeret
041:034 (41-25) omne sublime videt ipse est rex super universos filios superbiae
042:001 ¶  respondens autem Iob Domino dixit
042:002 scio quia omnia potes et nulla te latet cogitatio
042:003 quis est iste qui celat consilium absque scientia ideo insipienter locutus sum et quae ultra modum excederent scientiam meam
042:004 audi et ego loquar interrogabo et ostende mihi
042:005 auditu auris audivi te nunc autem oculus meus videt te
042:006 idcirco ipse me reprehendo et ago paenitentiam in favilla et cinere
042:007 postquam autem locutus est Dominus verba haec ad Iob dixit ad Eliphaz Themaniten iratus est furor meus in te et in duos amicos tuos quoniam non estis locuti coram me rectum sicut servus meus Iob
042:008 sumite igitur vobis septem tauros et septem arietes et ite ad servum meum Iob et offerte holocaustum pro vobis Iob autem servus meus orabit pro vobis faciem eius suscipiam ut non vobis inputetur stultitia neque enim locuti estis ad me recta sicut servus meus Iob
042:009 abierunt ergo Eliphaz Themanites et Baldad Suites et Sophar Naamathites et fecerunt sicut locutus fuerat ad eos Dominus et suscepit Dominus faciem Iob
042:010 Dominus quoque conversus est ad paenitentiam Iob cum oraret ille pro amicis suis et addidit Dominus omnia quaecumque fuerant Iob duplicia
042:011 venerunt autem ad eum omnes fratres sui et universae sorores suae et cuncti qui noverant eum prius et comederunt cum eo panem in domo eius et moverunt super eum caput et consolati sunt eum super omni malo quod intulerat Dominus super eum et dederunt ei unusquisque ovem unam et inaurem auream unam
042:012 Dominus autem benedixit novissimis Iob magis quam principio eius et facta sunt ei quattuordecim milia ovium et sex milia camelorum et mille iuga boum et mille asinae
042:013 et fuerunt ei septem filii et filiae tres
042:014 et vocavit nomen unius Diem et nomen secundae Cassia et nomen tertiae Cornu stibii
042:015 non sunt autem inventae mulieres speciosae sicut filiae Iob in universa terra deditque eis pater suus hereditatem inter fratres earum
042:016 vixit autem Iob post haec centum quadraginta annis et vidit filios suos et filios filiorum suorum usque ad quartam generationem
042:017 (42-16) et mortuus est senex et plenus dierum